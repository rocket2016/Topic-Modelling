Психолінгві́стика — це наука про мовленнєву діяльність людей у психологічних та лінгвістичних аспектах, зокрема експериментальне дослідження психічної діяльності суб'єкта в засвоєнні та використанні мови як організованої та автономної системи. Адже значення будь-якого знака полягає, насамперед, у активізації когнітивних процесів індивіда.

Основна мета
Мета психолінгвістики − опис та пояснення особливостей функціонування мови і мовлення як психічних феноменів із урахуванням взаємодії зовнішніх і внутрішніх чинників соціально-культурної діяльності особистості.
У фокусі уваги психолінгвістики — індивід у комунікації. Одним із основних положень психолінгвістики як когнітивної дисципліни є когнітивна обробка інформації, що надходить з органів чуття, яка відбувається на основі сформованих у індивіда ментальних репрезентацій.
Психолінгвіст займається не лише мовленням суб'єкта в нормальному стані, а й у стані емоційної напруги, зміненому стані свідомості, патологічних психічних станах.
Т. Е. Гарлі пропонує визначати психолінгвістику як науку про психологічні процеси, що зумовлюють функціонування мови, зокрема розуміння, породження, запам'ятовування мови. О. О. Леонтьєв вводить тлумачення психолінгвістики як науки, що вивчає, з одного боку, співвідношення особистості зі структурою і функціями мовленнєвої діяльності, а з іншого, — особистості з мовою як основною складовою частиною образу світу людини.

Основні завдання
Основними завданнями психолінгвістики як когнітивної науки є дослідження:

процесів планування мовлення;
механізмів та процесів сприйняття, інтерпретації, розуміння та породження мовлення;
структури та системи представлення знань індивіда та стратегії їх використання для когнітивної обробки дискурсу;
механізми засвоєння та оволодіння мовою протягом розвитку дитини;
проблеми білінгвізму, перекладу та механізми оволодіння іноземною мовою.Найпоширенішими методами психолінгвістики є Психолінгвістичний текстовий аналіз (ПЛТА), Семантичний диференціал (СД), Вільний Асоціативний Експеримент (ВАЕ), Інтент-аналіз (ІА), Контент-аналіз (КА), Семантичний радикал (СР), Інтроспективний аналіз (ІНТРА).

Див. також
Фоносемантика
Ноам Чомскі
Чернігівська Тетяна Володимирівна
Зарицький Микола Степанович
Psycholinguistics. Психолінгвістика. Психолингвистика

Примітки
Література
Засєкіна Л. В., Засєкін С. В. Психолінгвістична діагностика. — Луцьк : РВВ «Вежа» Волин. нац. ун-ту ім. Лесі Українки, 2008. — 188 с.
Психолінгвістика : науково-теоретичний збірник.

Посилання
Психолінгвістика // Літературознавча енциклопедія : у 2 т. / авт.-уклад. Ю. І. Ковалів. — Київ : ВЦ «Академія», 2007. —  Т. 2 : М — Я. — С. 292.
East European Journal of Psycholinguistics / Східноєвропейський журнал психолінгвістики