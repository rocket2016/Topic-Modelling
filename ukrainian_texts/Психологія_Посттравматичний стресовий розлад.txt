Посттравмати́чний стре́совий ро́злад (PTSD, ПТСР, посттравматичний синдром, «комбатантський синдром», «в'єтнамський синдром», «афганський синдром», «східний синдром» тощо) — психічний розлад, різновид неврозу, що виникає в результаті переживання однієї чи кількох психотравмівних подій, таких як, наприклад, військові дії, теракти, аварії чи стихійні лиха, катастрофи, важка фізична травма, побутове чи статеве насильство, загроза смерті або перебування свідком або заподіювачем чужої смерті.
ПТСР проявляється як довготермінова реакція на стрес — за визначенням лікарів його дія спостерігається щонайменше після чотирьох тижнів після травматичної події.При ПТСР спостерігають 4 кластери симптомів, таких як уникнення, гіперзбудженість (проблемами із сном, може виявлятись у ризиковій поведінці, відчутті непереможності), перепроживання, проблеми із пам'яттю та емоційною сферою (наприклад, відчуття обрізаності власного життя, ізольованості від людей). Із часом симптоми ПТСР мають тенденцію посилюватись. ПТСР діагностують, якщо сила симптомів наростає, заважає нормальному функціонуванню людини, та коли їхня тривалість перевищує місяць від травматичної події. ПТСР супроводжують часті, повторювані спогади про травматичні події, флеш-беки; відчуття нереальності події, так наче подія трапилась не з потерпілим; високий рівень гнівливості, підвищена чутливість до стресових ситуацій, психопатологічні переживання нових стресів, уникнення або втрата лінійності подій у пам'яті, випадіння важливих компонентів травматичної події, підвищена пильність, яка зберігається упродовж більше місяця після психотравми.
Однією зі складностей при проведенні диференційної діагностики постраждалого є можливість спостереження поряд із клінічною картиною ПТСР, симптомів, спровокованих порушеннями, що належать до інших типів неврозу (та) чи депресії.

Концепція пост-травматичного стресу
Діагноз ПТСР введений в практику, починаючи із 1980 р. Критерії захворювання востаннє переглянули у 2013 році. Захворювання розглядають у межах загальної концепції пост-травматичного стресу.
Стресовий розлад діагностують 1) серед військовослужбовців після перебування у зоні бойових дій, 2) серед цивільного населення, постраждалого від бойових дій або катастроф, 3) серед дітей, жінок та чоловіків у цивільному житті мирного часу. Вивчають ПТСР у XXI столітті переважно у контингентах військових та ветеранів США.У більшості людей після психотравмівної події чи подій ПТСР не розвивається. Також спостерігають відтермінований розвиток цього захворювання, наприклад із виходом на пенсію.
Лікують ПТСР за допомогою групової та індивідуальної психотерапії та медикаментів.

Пост-травматичний стрес (en. Posttraumatic stress, PTS) – спектр станів та розладів психіки, які можуть розвинутися після важкої травми (фізичної або психологічної). Один із різновидів важкої психологічної травми – участь військового у бойових діях. Виділяють такі стани (розлади) за часовим перебігом:

гостра стресова реакція (від перших хвилин після травми до двох діб)
гострий стрес учасника бойових дій та операцій (COSR – en. Combat et operational stress reaction) – комплексні порушення, строком до чотирьох діб
гострий стресовий розлад - від двох днів до одного місяця (ASD - en. Acute stress disorder)
гостра форма ПТСР (від одного до трьох місяців)
хронічна форма ПТСР (більше, ніж три місяці)
ПТСР із відстроченим проявом (симптоми захворювання проявилися через 6 місяців після травми або ще пізніше)
У 2013 році «Американська психіатрична асоціація» переглянула діагностичні критерії ПТСР у п’ятому виданні свого Діагностичного та статистичного підручника з розумових розладів (англ.  Diagnostic and Statistical Manual of Mental Disorders, DSM-5).
Посттавматичний стресовий розлад (так само, як і Гострий стресовий розлад) було переміщено із класу «Розлади тривоги» у новий клас «Розлади, зумовлені травмою та стресором». Всі стани, котрі внесли до цього класифікаційного класу, передбачають такий діагностичний критерій, як «експозиція до травми або стресової події».

Соціальна значущість
За даними фахівців США, загальна «базова» розповсюдженість ПТСР серед тамтешніх військових призовників варіює у діапазоні 3–6 %. Оцінювання персоналу наземних підрозділів США на театрі військових дій в Іраку та Афганістані (у 2004–2007 роках) виявили розповсюдженість гострого стресу або ПТСР (за балами опитувальника PCL на рівні 50 та більше) у діапазоні 10–20%, із наявністю чіткої кореляції до частоти та інтенсивності бойових дій.Також у США, кількість ветеранів, які зверталися за допомогою у зв’язку з ПТСР у Міністерство у справах ветеранів США, у 2004—2008 роках зросла із 274 000 до 442 000 осіб.Проблема ПТСР, протягом 2005–2015 років, на порядку денному військової медицини країн Заходу, посіла одне із чільних місць. Цей складний психосоціальний феномен вражає самого солдата, безпосередньо його родину, а також громаду в цілому.

В Україні
Полковник медичної служби Всеволод Стеблюк, станом на 2016 рік, оцінює розповсюдженість ПТСР серед військовослужбовців на театрі військових дій на Донбасі у 10–15%.Станом на червень 2017 року в Україні 280 тис. чоловік мали статус учасників бойових дій; за даними прокуратури 500 учасників війни на Донбасі скоїли самогубство після повернення з зони бойових дій.

Діагностика
Діагностичні критерії за DSM-5
Діагноз ПТСР, як це сформульовано у DSM-5 (2013), передбачає повне виконання групи критеріїв (A—H) – наявність факту психотравми (критерій A), одночасну наявність симптомів із всіх чотирьох кластерів (B—E), тривалість понад 1 місяць (критерій F), значне страждання людини або порушення її функціонування (критерій G), відсутність іншої причини розладу (критерій H).

Дефініція травми
Пацієнт особисто і безпосередньо пережив ситуацію його фактичної смерті, близькості до смерті, серйозне каліцтво, або інше посягання на фізичну гідність [себто зґвалтування або сексуальне насильство].
Пацієнт наочно спостерігав смерть, серйозне каліцтво, або посягання на фізичну гідність [зґвалтування] іншої особи.
Пацієнт дізнається про [нещастя] із членом родини або з іншою близькою людиною – : несподівану або насильницьку смерть, серйозне ушкодження, близькість до смерті, або серйозне каліцтво. Ревізія критерію A1 у DSM-5 звузила кваліфікаційне коло травматичних подій – виключено таку подію як «неочікувана смерть члена родини або близької людини, що настала від природної причини».
Приклади психотравмівних ситуацій:
«Більшість вояків США в Іраку мали експозицію до ситуації бойової психотравми, як-то: були атаковані або потрапляли у ворожу засідку (92%), бачили трупи (94.5%), були під обстрілом (95%), мали побратимів що зазнали каліцтва або були вбиті (86.5%).» 
(Hoge, 2004).«Концепцію травматизації під час війни було розширено на інші випадки, такі як катастрофа, фізичний напад, зґвалтування […]. Але ситуації, які спричиняють ПТСР, є суттєво численнішими. Так, можна бачити що медичні ситуації, такі як пологи, викидень, серцевий напад, рак, реанімація після клінічної смерті – здатні викликати ПТСР».

Чотири кластери симптомів
Причина ПТСР (на різницю від Тривожного розладу) – це "критерій A.", катастрофічний стресор (травма), тобто зовнішній (екзогенний) фактор, що перебільшує адаптивні можливості нормальної людської психіки. 
Хвороба проявляється у одночасній наявності у пацієнта симптомів із усіх чотирьох кластерів: B.) вторгнення спогадів (так звані флеш-беки); C.) уникання пацієнтом думок, спогадів, ситуацій, що нагадують про травму (тригерів); D.) негативні думки та настрій; E) гіпер-збуджуваність, гіпер-реактивність, порушення сну. Діагноз потребує "не менше як два симптоми у категорії D та E", що дає загальне правило "шість симптомів".

Історичні (попередні) назви захворювання ПТСР
Захворювання, яке діагностується як ПТСР, збігається із станами та захворюваннями психіки, раніше описаними як «комбатський синдром», «в'єтнамський синдром», «афганський синдром», «східний синдром» тощо.

В СРСР
За даними радянських психіатрів, під час війни 1941—1945 років, військовослужбовці із нервово-психічними захворюваннями, включно «контужених», становили 3—4% від загального числа санітарних бойових втрат Червоної Армії. У перші місяці Війни військово-психіатричної роботи майже не проводилося. Заград-загони (рос.  заградотряды) НКВД у 1941 р., серед відступаючих лав Червоної Армії, широко проводили арешти «изменников, трусов, паникёров, распространителей панических слухов, самострельщиков». Наводяться дані, що за перші чотири місяці Війни з числа цих арештованих було розстріляно 10,201 особа – у тому числі, 3,321 осіб – перед строєм.Під час Війни 1941—45 років, радянські лікарі (психіатри та невропатологи) широко вживали «лікувально-організаційне поняття "контузія"», яке використовували до військовослужбовців із різними проявами бойового стресу. Єдиної системи поглядів не було сформовано, тож у відношенні психогенних розладів військового часу у лікувальних закладах було уживано велику кількість різноманітних термінів, як-то: 
«экзогенная реакция», «реактивное состояние», «реактивный психоз», «реактоз», «реактивная неврастения», «неврастеническая реакция», «истеро-неврастения», «истеро-травма», «реактивный невроз», «функциональный невроз», «амбитимоидный невроз», «истеро-амби-тимоидный невроз», «истеропатия», «травматическая неврастения», «травматическая психастения», «невротические психогенные реактивные состояния» рос. .
Сучасний російський термін для поняття англ. COSR – рос. «кратковременные реакции боевого стресса».

В англомовних країнах
У 1948 році Kardiner та Spiegel описали захворювання під назвою «chronic traumatic war neurosis», яке дуже близьке до сучасного ПТСР. У дослідженні ветеранів Другої світової війни Archibald et al. У 1962 році сидром, ідентичний ПТСР, описують як «gross stress reaction».

Лікування
Психотерапія
За даними на 2016 рік, найбільш ефективними методами допомоги при ПТСР є два психотерапевтичні методи: когнітивно-поведінкова терапія (КПТ, Cognitive behavioral therapy) і метод десенсибілізації та репроцесуалізації травми з допомогою руху очей (EMDR). Ці два методи рекомендовані сучасними протоколами допомоги при ПТСР. Так саме йдеться і в Підручнику CPG.Ефективність КПТ та EMDR встановлена кількома десятками рандомізованих контрольованих досліджень (APA, 2004, 2009).
Різновиди когнітивно-поведінкової терапії, такі як терапія із пролонгованою експозицією (prolonged exposure therapy, PE), та терапія із когнітивним процесінгом (Cognitive Processing Therapy, CPT), демонструють відмінні результати – особливо, у лікуванні пацієнток жіночої статі, що перенесли сексуальну травму у дитячому чи дорослому віці, а також у лікуванні військового персоналу, Ветеранів із наслідками воєнної травми, та пацієнтів, що перенесли важку дорожньо-транспортну аварію.Встановлено у психотерапевтичній практиці, що "тривалість терапії залежить від ступеня тяжкості ПТСР: при простих формах це може бути доволі короткотривале лікування (6-12 сесій), при комплексних – багато місяців, а то й років." Важливим також є залучення до лікування рідних пацієнта.
При EMDR процесуалізація травми відбувається за допомогою одночасного згадування та слідкування пацієнта поглядом за рухом руки терапевта вправо—вліво або ж іншою формою білатеральної стимуляції (почерговими дотиками до лівої/правої долоні, аудіостимуляцією тощо).

Медикаментозна терапія
Можливості фармакотерапевтичної допомоги при ПТСР доволі обмежені – лікарські засоби можуть знизити виразність окремих симптомів розладу. У медикаментозній терапії ПТСР використовують практично всі групи психотропних препаратів: антидепресанти, транквілізатори, бета-блокатори, гіпнотики, нейролептики, в окремих випадках — антиковульсанти, нормотиміки (стабілізатори настрою) та психостимулятори. Лікування ПТСР лише медикаментозним способом, без застосування психотерапії не дасть полегшення симптомів і належного ефекту лікування. Серед медикаментів найчастіше для лікування ПТРС використовують антидепресанти та транквілізатори. Але найбільш ефективні антидепресанти групи СІЗЗС (селективні інгібітори зворотнього захоплення серотоніну), препарати, що впливають на МТрецептори, та транквілізатори. Транквілізатори слід призначати коротким курсом не більше 10 днів через ризик виникнення залежності. Антидепресанти ж, навпаки, є препаратами для тривалого прийому. Серед антидепресантів для лікування ПТСР застосовують такі препарати, як флуоксетин (прозак), сертралін (золофт) і пароксетин (паксіл). Ці антидепресанти зазвичай необхідно приймати щонайменше від 6 до 8 тижнів, щоб вони почали помітно зменшувати симптоми ПТСР. Показане застосування бета-блокаторів, як пропранолол, в лікуванні ПТСР для попередження формування пам'яті про травматичні події. До призначення нейролептиків вдаються, як правило, коли симптоматика резистентна. Віддаючи перевагу тому чи іншому лікарському засобу, лікар повинен керуватися, насамперед, існуванням доказової бази ефективності та безпеки призначених препаратів. Вибір фармакологічних препаратів і психотерапевтичних методик визначається змістом і особливостями перебігу клінічної картини, а також особистісними і фізіологічними особливостями хворого. 
Серед різних немедикаментозних методів досліджено, що чорниця ефективна в терапії ПТСР

Див. також
Невроз
Бойова психічна травма

Матеріали
Романчук, О. І. «Психотравма та спричинені нею розлади: прояви, наслідки та сучасні підходи до терапії» // NeuroNews, 2012, с.30 – 37
Фрідман, М. Дж. «ПТСР – історія та загальний огляд» // Публікація центру ПТСР Міністерства у справах ветеранів США. 2016. Переклад з англійської.
Шамрей, В. К., Костюк, Г. П., Чудиновских, А. Г., Синенченко, А. Г. «Организация психиатрической помощи и структура психических расстройств военнослужащих Красной Армии в годы Великой Отечественной войны» // Социальная и клиническая психиатрия. Вып. № 4 / т. 20

Примітки
Посилання
Управління психічним здоров'ям. Посттравматичний стрес
Виворіт війни на Донбасі: «східний синдром» і зламана психіка.
International Statistical Classification of Diseases and Related Health Problems 10th Revision (ICD-10). Chapter V Mental and behavioural disorders (F00-F99). F43.1 Post-traumatic stress disorder(англ.)
Посттравматичний синдром: поради психологів
Донбаський синдром
Посттравматичні стресові розлади: діагностика, лікування, реабілітація (Posttraumatic stress disturbances: diagnosis, treatment, reablement)(англ.)
Treatment of PTSD By HAROLD COHEN, PH.D.(англ.)
Post-traumatic Stress Disorder(англ.)
Clinician's Guide to Medications for PTSD by Matt Jeffreys, MD(англ.)
Beta-blockers tackle memories of horror by Jim Giles(англ.)

Джерела
Діагностичні критерії ПТСР для дітей (DSM-5) Синопсис діагностичних критеріїв DSM-5 та протоколів NICE для діагностики та лікування основних психічних розладів у дітей та підлітків. / перекл. з англійської; упор. та наук. ред. Леся Підлісецька. (Серія «Психологія. Психіатрія. Психотерапія»). Львів: Видавництво Українського католицького університету, 2014. 112 с. – с. 85—91
CPG (2010). "Підручник по клінічній практиці у поводженні із пост-травматичним Стресом." Видання Міністерства у справах Ветеранів та Департаменту оборони США, 2010, 254 с, більше 600 літ.дж. (VA/DoD Clinical Practice Guideline for Management of Post-traumatic Stress, 2010) англ. 
Эффективная терапия посттравматического стрессового расстройства. Под редакцией Эдны Б. Фоа Теренса М. Кина Мэтью Дж. Фридмана. Москва «Когито-Центр» 2005(рос.)
Тарабрина Н. В. Практикум по психологии посттравматического стресса. — СПб: Питер, 2001. — 272 с: ил. —(Серия «Практикум по психологии»). ISBN 5-272-00399-3(рос.)