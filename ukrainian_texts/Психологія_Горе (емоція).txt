Горе — негативно забарвлені душевні переживання, печаль, смуток, скорбота у поєднанні з розпачем; протилежне радості. Горе може бути викликане неочікуваними поганими подіями, обставинами, бідою, нещастям, смертю близької людини.
На емоційному рівні горе – це взаємодія смутку з такими фундаментальними емоціями як гнів і страх та з почуттями провини, сорому, самотності, пригніченості, досади, жалю, фрустрації, заздрості, любові.
Основні положення феноменів горя: горе – це певний синдром з психічною та соматичною симптоматикою, що може виникати відразу ж після кризи. Синдром може бути відстроченим, може явно не виявлятися або, навпаки, проявлятися в надмірно підкресленому вигляді.
До психічних симптомів відносяться – емоційна напруга, відчуття нереальності; емоційна дистанція з оточуючими, почуття соціальної та емоційної самотності; почуття провини, як реальної, так і уявної; ворожі реакції; втрата форм соціальної активності та колишніх, природних моделей поведінки.

Соматичні симптоми
До соматичних симптомів відносяться – фізичне страждання у вигляді періодичних нападів, тривалістю від декількох хвилин до години зі спазмами в горлі, припадками задухи, прискореним диханням і постійною потребою зітхнути; втрата апетиту та м'язової сили; можливо поява симптомів останнього захворювання померлого; виникнення певного захворювання, а саме ряду психосоматичних станів.
Процес переживання втрати може протікати як «нормальне» горе та як «ускладнене» горе, альтернативні назви – тривалі розлади скорботи, травматичне горе, патологічне горе, невирішене горе, хронічне горе, перебільшення скорботи.

Основні фактори, що провокують патологічні прояви
Основні фактори, що провокують патологічні прояви – раптовість втрати, невизначеність втрати (пропавши безвісти), кількість втрат (що призводить до перевантаження скорботи), досвід переживання попередніх втрат, додаткові стрес-фактори та особистісні характеристики людини, яка переживає горе.

Ускладнене горе
Ускладнене горе можна умовно поділити на наступні типи – хронічне, або пролонговане горе; відкладене горе; перебільшене горе; замасковане горе.

Див. також
Розпач

Посилання
Горе // Словник української мови : в 11 т. — К. : Наукова думка, 1970—1980.
Психологічна допомога: База пошуку психологів України - стаття "Анатомія горя"