Економі́чна моде́ль — теоретична модель, збудована для наближеного опису економічних процесів за допомогою відносно невеликого числа концепцій або змінних. Економічна модель може бути як якісною, так і стохастичною або детермінованою математичною моделлю.
Економічна модель передбачає спрощене представлення економічних даних та зв'язків між ними.
Економічні моделі активно використовуються при викладанні економічної теорії, особливо економічні моделі у графічній формі.

Форми представлення економічних моделей
вербальна — опис словами;
фізична — за допомогою фізичного об'єкту;
схематична — у вигляді схеми;
аналітична — у вигляді математичних функцій;
графічна — у вигляді графічної залежності;
таблична — у вигляді таблиці з даними.

Предмет економічного моделювання
В навчальних курсах з економічної теорії (мікроекономіка, макроекономіка, інституціональна економіка) активно використовується моделювання суб'єктів та їхньої взаємодії:

Моделі суб'єктів
У мікроекономіці — це моделі домогосподарства і фірми.
У макроекономіці — це моделі сектору домогосподарств, сектору фірм, державного сектору і закордонного сектору.

Моделі ринків
Мікроекономічні моделі ринків — моделі взаємодії попиту і пропозиції на однотоварному ринку. Вхідні (екзогенні) величини — обсяг попиту і обсяг пропозиції, вихідні (ендогенні) — ринкова рівноважна ціна.
Макроекономічні моделі ринків — ринок благ (кінцевих товарів), ринок ресурсів (ринок праці, капіталу, природних ресурсів), модель сукупного попиту і сукупної пропозиції, грошові ринки.

Моделі виробництва
Моделі виробництва благ з ресурсів — виробнича функція, яка показує залежність обсягу виробництва від кількості та комбінації ресурсів. Найпростіший варіант — однофакторна виробнича функція, наприклад, залежність обсягу випуску від кількості праці: Q = f (L).

Моделі вибору
Моделі вибору споживача — кардиналістська (кількісна: корисність блага залежить від кількості спожитого блага) та ординалістська (порядкова: корисність визначається обраною комбінацією благ або наборів благ).

Екзогенні та ендогенні змінні економічних моделей
Екзогенні змінні — зовнішні, вхідні по відношенню до моделі змінні.
Ендогенні змінні — внутрішні, вихідні змінні моделі.

Див. також
Економічне моделювання
Екзогенні показники
Ендогенні показники

Посилання
Основні елементарні функції, які використовуються в економічних дослідженнях // Вища математика в прикладах і задачах: Навчальний посібник. 2-ге видання. – К.: Центр учбової літератури / Клепко В.Ю., Голець В.Л.. — 2009. — С. 187. — 594 с.