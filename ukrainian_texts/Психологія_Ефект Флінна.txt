Ефект Флінна — статистичний феномен, що виражається в поступовому підвищенні показників коефіцієнта інтелекту (IQ) з плином років як в окремих країнах, так і в цілому світі. Ефект названий на честь американського вченого-політолога  Джеймса Флінна, який у 1984 опублікував статтю The mean IQ of Americans: Massive gains 1932 to 1978 в журналі Psychological Bulletin. Ефект Флінна представляється парадоксальним — зростання спостерігалося в рамках десятиліть, тому важко пояснити його  еволюційно-генетичними факторами як буквальне порозумнішання людського роду.
Тести на коефіцієнт інтелекту спочатку стандартизуються на основі великої тест-групи: складність тестів і час їхнього виконання підбираються так, щоб величина IQ = 100 була середнім медіанним значенням: приблизно половина тестованих має IQ менше ніж 100, інша половина — IQ більше ніж 100. Тести періодично оновлюються і стандартизуються на нових тест-групах, в яких медіанне значення також прирівнюється до 100.
Ефект Флінна полягає в наступному: з плином років медіанне значення зростає, перевищуючи 100. Нові суб'єкти тестування показують на старих тестах дедалі вищі результати. Це означає, що середній IQ новітнього часу, визначений за новими тестами, відповідає вищому IQ минулих років. Таким чином, середній IQ людей безперервно підвищується, а складність тестів неперервно зростає.Флінн показав, що з 1934 до 1978 середній IQ жителів США збільшився на 15 пунктів - приблизно на 3 пункти за кожне десятиліття. Аналогічні дослідження в інших країнах показали схожі результати, які все ж відрізняються за країною. Так, Флінн описав підвищення на 20 пунктів IQ голландських призовників з 1952 до 1982.
Дослідження, проведені після 2000 року, показали спад ефекту Флінна — зростання IQ сповільнюється, припиняється або навіть змінюється спадом. Так, проведене в 2004 році дослідження даних про IQ норвезьких призовників показало, що після середини 1990-х років зростання зупинилося й замінилося невеликим спадом; роботи Тісдейла та Оуена, проведені 2005 й повторно 2008 року, продемонстрували, що результати тестів на IQ данських призовників росли з 1959 по 1979 на 3 пункти в десятиліття, за десятиліття 1979-1989 виросли тільки на 2 пункти, за 1989-1998 роки - на 1,5 пункта і за 1998-2004 роки знизилися на ті ж 1,5 пункта.


== Примітки ==