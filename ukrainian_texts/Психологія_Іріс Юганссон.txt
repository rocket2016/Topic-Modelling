Іріс Юганссон (швед. Iris Johansson) — шведська письменниця, психолог, дослідниця проблем аутизму, фахівець із проблем спілкування. Сама є аутистом. Свої дитячі аутичні переживання та спогади виклала в книзі «En annorlunda barndom» («Особливе дитинство»).

Біографія
Дитинство
Іріс Юганссон народилася 8 квітня 1945 року на фермі у комуні Лідчепінг, що у Вестерйотланді.
Вихованням Іріс займався переважно батько Бертіль. Мати Іріс хворіла на туберкульоз шкіри, і коли вона була вагітною донькою, туберкульоз посилився. Місцеві лікарі зробили новонародженій Іріс протитуберкульозне щеплення. Через три дні після вакцинації дівчинка взагалі перестала кричати чи плакати.
Спершу спокійна донька не викликала в батьків занепокоєння, але згодом батько Іріс став помічати, що дитина майже не йде на зоровий контакт з іншими. Коли Іріс був місяць та три тижні, брат трусив її дитяче ліжко, пальці дівчинки потрапили в щілину між ліжком та стіною і посиніли, але вона не кричала та не плакала. Остаточно батько впевнився, що з донькою не все гаразд, коли Іріс абсолютно не відреагувала на укус бджоли, хоча в неї і набрякло все обличчя.
Батько вирішив повернути Іріс у реальний світ, з якого вона регулярно «випадала» у світ фантазій. Він постійно брав доньку з собою на сільськогосподарські роботи, розмовляв, а коли не мав змоги робити це сам — слідкував, аби з дівчинкою постійно був хтось із численних родичів. Батько вірив, що зрештою Іріс зможе жити нормальним життям серед людей.
В школу Іріс пішла із запізненням. Хоча вчителі радили перевести її у спеціалізовану школу, батько наполіг, аби вона продовжувала відвідувати звичайний навчальний заклад. І хоча Іріс внаслідок аутизму та дислексії було надзвичайно важко засвоїти матеріал і ще важче — відповідати на запитання вчителів, її щороку переводили до наступного класу.
Зрештою зусилля батька, родичів та окремих шкільних вчителів із навчання та соціалізації Іріс дали результат. Вона вже не могла постійно перебувати у «власному світі», навіть якщо хотіла цього. У дванадцять років Іріс прийняла важливе рішення: назавжди покинути аутичну реальність. У власній книзі «Особливе дитинство» Іріс Юганссон так згадує про цей момент:

Доросле життя
Після закінчення школи Іріс Юганссон протягом 10 років працювала в жіночій перукарні. Чотири роки працювала в дитячій лікарні, паралельно працюючи в госпісі. 16 років працювала вчителем у дитячому та підлітковому центрі сім'ї та охорони здоров'я. Крім того, в літній період працювала тренером з плавання.
Вищу освіту вирішила здобувати відносно пізно, закінчивши навчання у 1992 році. Лише після вступу в університет, де вивчала педагогіку та психологію, Іріс вперше дізналася власний діагноз — аутизм.
Зараз Іріс Юганссон працює консультантом для батьків аутичних дітей, керує групами викладачів та вихователів у закладах для наркоманів та людей із проблемами психічного здоров'я як у Швеції, так і за кордоном, пише книги. Веде тренінги на тему «Спілкування як мистецтво».

Книги Іріс Юганссон
Att samtala om anpassning. Wrå Förlag. ISBN 91-975498-0-0
Att samtala om utbrändhet. Wrå Förlag. ISBN 91-975498-1-9
En annorlunda barndom — en kvinnas berättelse om sin autistiska uppväxt. Forum, 2007. ISBN 978-91-37-13038-5
Handledarbok för arbete med barn med oacceptabla beteenden. Wrå Förlag. ISBN 91-89178-50-5У своїй автобіографічній книзі «En annorlunda barndom» («Особливе дитинство») Іріс описує аутичний досвід життя у власному вигаданому світі, досвід дислексії, кольорового слуху, стереотипій, вампіризму, фанатичної любові до перебування у воді, гіперчутливості до дотиків, а також, загалом, особливості життя дітей з аутизмом у шведській провінції у 1940-х та 1950-х роках. Книга стала бестселером у Швеції та перекладена кількома європейськими мовами.

Джерела
Erik Löfvendahl / Utmanande resa till autistens upp-och-nervända värld // SvD.se. — 28 березня 2007. (швед.)
Ingalill Mosander / Jag har fårr lära mig att le // Aftonbladet.se. — 16 січня 2007. (швед.)
Manu Seppänen Sterky / Hon kaumlnner ingen skuld // Kristianstadsbladet.se. — 9 березня 2007. (швед.)
Sanna Björling / Med sin fars hjälp kom hon ut ur skalet // DN.se. — 25 лютого 2007. (швед.)
Sara Milstead / Det var så vackert när folk blev arga // Aftonbladet.se. — 27 березня 2007. (швед.)
Юханссон И. Особое детство / Ирис Юханссон. — М. : Теревинф, 2010. (рос.)

Посилання
Сторінка Іріс Юганссон на Фейсбуці
Цикл інтерв'ю з Іріс Юганссон