Фізична особа-підприємець (ФОП) — фізична особа, яка реалізує свою здатність до праці шляхом самостійної, на власний ризик діяльності з метою отримання прибутку.

Державна реєстрація
Державна реєстрація фізичних осіб-підприємців полягає у засвідчення факту набуття статусу підприємця фізичною особою. Фізична особа здійснює своє право на підприємницьку діяльність за умови її державної реєстрації.

Отримання статусу
Державна реєстрація особи, яка бажає отримати статус підприємця здійснюється державними реєстраторами підрозділів державної реєстрації юридичних осіб, фізичних осіб-підприємців та громадських формувань Державної реєстраційної служби. На підтвердження набуття статусу фізичній особі-підприємцю державним реєстратором видається Виписка. Подати заяву про реєстрацію ФОП також можна онлайн (за допомогою сайта послуги на сайті Кабінету Міністрів України, Міністерства юстиції або порталу iGov).Фізична особа може набути статусу підприємця з 18 років. Для осіб, які досягли 16 років, але не досягли 18 років, необхідна згода батьків (усиновлювачів) або піклувальника, або органу опіки та піклування.
Для державної реєстрації державному реєстратору необхідно пред'явити:

паспортний документ,
реєстраційну картку,
квитанцію про сплату реєстраційного збору,
копію облікової картки платника податків,
нотаріально засвідчену письмову згоду батьків (усиновлювачів) або піклувальника, або органу опіки та піклування, якщо заявником є фізична особа, яка досягла шістнадцяти років і має бажання займатися підприємницькою діяльністю.До відомостей у ЄДР щодо фізичної особи-підприємця включаються такі відомості:

Прізвище, ім'я та по-батькові особи,
Реєстраційний номер облікової картки платника податків,
Адреса місця проживання.

Обмеження
Законодавством України передбачено заборони на здійснення підприємницької діяльності для окремих категорій фізичних осіб, зокрема не можуть бути підприємцями:

Президент України,
Народний депутат України,
Суддя,
співробітники прокуратури,
державні службовці,
інші особи у випадках, передбачених законодавством.

Припинення діяльності
Державна реєстрація припинення підприємницької діяльності фізичної особи-підприємця проводиться у разі:

прийняття фізичною особою-підприємцем рішення про припинення підприємницької діяльності;
смерті фізичної особи-підприємця;
постановлення судового рішення про оголошення фізичної особи померлою або визнання безвісно відсутньою;
постановлення судового рішення про визнання фізичної особи, яка є підприємцем, недієздатною або про обмеження її цивільної дієздатності;
постановлення судового рішення про припинення підприємницької діяльності фізичної особи-підприємця.

Правовий статус
Статус та відповідальність
Фізична особа-підприємець є суб'єктом господарювання з моменту державної реєстрації. Фізична особа-підприємець несе відповідальність за своїми зобов'язаннями всім своїм майном, в тому числі і майном, набутим не у зв'язку із здійсненням підприємницької діяльності.

Термінологія
Раніше дуже поширеним позначенням фізичної особи-підприємця було Суб'єкт підприємницької діяльності — фізична особа.
В окремих нормативних актах, зокрема Господарському кодексі України, трапляється термін Громадянин-підприємець.

КОПФГ
Хоча фізична особа-підприємець не є різновидом юридичної особи, а тому не має організаційно-правової форми, проте для полегшення класифікації, відповідний код включений до Класифікатору організаційно-правових форм господарювання.

Оподаткування
Оподаткування доходів фізичної особи-підприємця здійснюється згідно з Податковим кодексом України.
Окрім податку на доходи фізичних осіб, фізична особа-підприємець також сплачує внесок до Пенсійного фонду України.
Фізична особа-підприємець має право обрати спрощену систему оподаткування, яка передбачає оподаткування ФОП за однією з чотирьох груп.

Законодавство
Господарський кодекс України
Цивільний кодекс України
Закон України Про державну реєстрацію юридичних осіб, фізичних осіб — підприємців та громадських формувань

Підприємці в Україні
Станом на 15 січня 2013 року в Україні було зареєстровано 2 507 083 фізичні особи-підприємці, тобто майже кожен 18-й громадянин сьогодні зареєструвався підприємцем. Найбільше — на Донеччині (198 532). Далі іде столиця — 197 154. Трійку лідерів завершує Харківщина — 182 592. Найменше охочих займатися власною справою на Рівненщині (45 039), Кіровоградщині (45 957) та Чернігівщині (46 603).


== Примітки ==