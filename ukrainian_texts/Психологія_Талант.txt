Талант — високий рівень обдарованості, природний хист людини до певного виду діяльності; видатні природні здібності людини до діяльності в якійсь галузі та уміння, які розвиваються з набуттям навичок і досвіду. Талант обумовлює високий рівень розвитку спеціальних здібностей, які дають людині змогу успішно, самостійно й оригінально виконати певну складну діяльність. Така сукупність здібностей дає змогу одержати продукт діяльності, який вирізняється новизною, високим рівнем досконалості і суспільною значимістю. 
Перші ознаки таланту можуть виявитись вже в дитячому віці, разом з тим талант може проявитись і пізніше.  Талант може проявитися в різних сферах людської діяльності в галузях музики, літератури,  природничих наук, техніки, спорту, в організаторській і педагогічній діяльності, в різноманітних видах виробництва. 
Поєднання здібностей, які є основою таланту, в кожному випадку буває особливим, властивим тільки певній особистості. Про наявність таланту слід робити висновок за результатами діяльності людини, які мають вирізнятися принциповою новизною, оригінальністю підходу. 

Слово походить від міри ваги «талант». З грецької і латинської мов, слово перекладається як «вага». У Новому Заповіті є «Притча про таланти», в якій йдеться про трьох рабів, яким господар подарував монету під назвою «талант». Один закопав свій талант у землю, другий розміняв його, а третій примножив.
Вирізняються певні типи таланту, якими володіють люди в тій чи іншій мірі. На початку 1980-х років Говард Гарднер написав книгу «Рамки розуму», в якій він визначив сім типів таланту, інтелекту:

вербально-лінгвістичний (відповідає за здатність писати і читати, властивий журналістам, письменникам і юристам)
цифровий (характерний для математиків)
просторовий (властивий дизайнерам та художникам)
фізичний (їм наділені спортсмени та танцюристи, ці люди легше навчаються на практиці)
особистісний (його також називають емоційним; відповідає за те, що людина говорить сама собі)
міжособистісний (люди з цим талантом часто стають політиками, ораторами, торговцями, акторами)
талант навколишнього середовища (цим талантом бувають наділені дресирувальники, землероби).

Примітки
Див. також
Талан (значення)
Геній

Джерела
С. Крилова. Талант // Філософський енциклопедичний словник / В. І. Шинкарук (гол. редкол.) та ін. — Київ : Інститут філософії імені Григорія Сковороди НАН України : Абрис, 2002. — С. 628. — 742 с. — 1000 екз. — ББК 87я2. — ISBN 966-531-128-X.Загальна психологія - Скрипченко О.В.
Е. Г. Рабинович. Мерное бремя // Ноосфера та художня творчість. М.: Наука, 1991, с. 139—153
Звіт дослідження: «Представления россиян о гениальности и талантливости»
Поняття про здібності. Структура і види здібностей

Посилання
Іскра Божа // Українська мала енциклопедія : 16 кн. : у 8 т. / проф. Є. Онацький. — Накладом Адміністратури УАПЦ в Аргентині. — Буенос-Айрес, 1959. — Т. 2, кн. 4 : Літери Ж — Й. — С. 555. — 1000 екз.
Талант // Літературознавча енциклопедія : у 2 т. / авт.-уклад. Ю. І. Ковалів. — Київ : ВЦ «Академія», 2007. —  Т. 2 : М — Я. — С. 457.