Бюдже́тний дефіци́т — перевищення видаткової частини державного бюджету над дохідною. Є однією з основних причин інфляції, спричиняється економічною нестабільністю, скороченням надходжень до бюджету, зростанням видатків з бюджету. Покриття бюджетного дефіциту може здійснюватися шляхом отримання державних позик та емісією грошей (в Україні згідно зі ст. 15 п.2 Бюджетного кодексу України «Джерелом фінансування бюджету не можуть бути емісійні кошти Національного банку України»).
Дефіцит бюджету — це сума, на яку рівень видатків бюджету перевищує рівень надходжень.
Причини виникнення дефіциту:

спад виробництва;
зниження ефективності функціонування окремих галузей;
несвоєчасне проведення структурних змін в економіці або її технічного переоснащення;
великі воєнні витрати;
інші фактори, що впливають на соціально-економічне становище країни.Бюджетний дефіцит — явище майже постійне в економіці кожної держави. Для населення наявність дефіциту має опосередковане значення, але воно бере участь у поверненні залучених для покриття дефіциту коштів шляхом сплати податків.
Бюджети в Україні можуть затверджуватись з дефіцитом лише при наявності обґрунтованих джерел його фінансування. Граничний розмір державного боргу не повинен перевищувати 60%[джерело?] фактичного річного обсягу ВВП. У разі перевищення зазначеної межі уряд має вжити негайних заходів до приведення цієї величини у відповідність з необхідною нормативною.
Профіцит бюджету — це перевищення доходів бюджету над його видатками. Законодавством передбачено, що профіцит затверджується з метою погашення основної суми боргу.
Дефіцит державного бюджету у 2013 р. склав 65 млрд грн, з урахуванням усіх зобов'язань уряду — понад 80 млрд грн.

Див. також
Бюджетний моніторинг

Примітки
Джерела
Лапко О. С. Регулювання бюджетного дефіциту держави в умовах кризи: зарубіжний та вітчизняний досвід // Фінансово-кредитна діяльність: проблеми теорії та практики: Збірник наукових праць № 1(12)2012
Когут І.А бюджетний дефіцит та джерела його фінансування в сучасних умовах // Збірник наукових праць таврійського державного агротехнологічного університету (економічні науки), № 1(17), Том 1, 2012.

Посилання
Дефіцит бюджету //Словник фінансово-правових термінів / за заг. ред. д. ю.н., проф. Л. К. Воронової. – 2-е вид., переробл. і доповн. – К.: Алерта, 2011– 558 с.