Мінімальна заробітна плата є тією найнижчою оплатою праці, що роботодавці можуть легально платити своїм працівникам. Тобто це та планка, нижче якої працівники не мають права продавати свою працю.
Хоча поняття мінімальної заробітної плати є у законодавстві багатьох країн, існують різні погляди про переваги та недоліки мінімальної платні. Пропоненти кажуть, що це підвищує стандарти життя, збільшує продуктивність праці, збільшує кількість інвестицій, оскільки  доходи населення зростають. Опоненти кажуть, що це підвищує рівень бідності та безробіття, шкодить бізнесу, бо вимагає від підприємств підвищувати ціни продукції та послуг щоб компенсувати більшу заробітну платню, а також сприяє розвитку чорного ринку праці. Неринкове встановлення заробітної плати паплюжить дію ринкового механізму на ринку праці.
Збільшення мінімальної заробітної плати урядом є способом підвищення податкових надходжень до державного бюджету, оскільки чим вищою є мінімальна заробітна плата, тим вищими є податки з неї (див. Оподаткування заробітної плати).
Більшість країн світу запровадили закони щодо мінімальної заробітної плати наприкінці 20-го століття.

В Україні
Мінімальна заробітна плата є державною соціальною гарантією, обов'язковою на всій території України для підприємств усіх форм власності та господарювання та фізичних осіб, які використовують працю найманих працівників, за будь-якою системою оплати праці.
Мінімальна зарплата в Україні регулюється ст. 95 Кодексу законів про працю України та ст. 3 Закону України «Про оплату праці». Відповідно до цих статей, мінімальна заробітна плата — це встановлений законом мінімальний розмір оплати праці за виконану працівником місячну (годинну) норму праці.
Розмір мінімальної заробітної плати встановлюється і переглядається відповідно до статей 9 і 10 Закону України «Про оплату праці» та не може бути нижчим від розміру прожиткового мінімуму для працездатних осіб.
Мінімальна заробітна плата встановлюється на національному рівні (однакова для всіх, відсутній регіональний, галузевий чи ін. поділ). Розмір мінімальної заробітної плати встановлюється Верховною Радою України за поданням Кабінету Міністрів України не рідше одного разу на рік законом про Державний бюджет України на відповідний рік.
Мінімальна заробітна плата в погодинному розмірі застосовується на підприємствах усіх форм власності, а також фізичними особами — підприємцями, які використовують найману працю, якщо ними встановлено погодинну оплату праці із застосуванням нормованих завдань та обліком фактичного робочого часу.
Станом на 2018 рік, в Україні мінімальну заробітну плату отримують близько 4,5 мільйона людей.

Історія змін
Джерела: [1][недоступне посилання з червень 2019]

Див. також
Мінімальна заробітна плата в Україні
Заробітна плата
Номінальна заробітна плата
Додаткова заробітна плата
Основна заробітна плата
Середня заробітна плата
Законодавча термінологія
Індексація

Література
Жолудь, Олександр. Мінімальна зарплата: історія благородної ідеї та її неоднозначне сьогодення / Vox Ukraine, 02.11.2016

Посилання
Мінімальна заробітна плата //Словник фінансово-правових термінів / за заг. ред. д. ю.н., проф. Л. К. Воронової. — 2-е вид., переробл. і доповн. — К.: Алерта, 2011—558 с.
Мінімальна зарплата 2019