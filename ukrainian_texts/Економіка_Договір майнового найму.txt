Договір майнового найму — цивільно-правовий договір, за яким одна сторона (наймодавець) зобов'язується надати іншій стороні (наймачев) майно у тимчасове користування за плату, а наймач зобов'язується вчасно вносити плату і повернути майно після закінчення строку договору.
Ознаки договору майнового найму:

це угода, на основі якої здійснюється надання певного майна особою, яка уповноважена ним розпоряджатися, у володіння та користування (або тільки у користування) іншій особі без переходу до такої особи права власності. Власником майна залишається наймодавець.
має тимчасовий характер. По закінченні строку оренди майно повертається наймодавцю. Цим цей вид договору принципово відрізняється від договору купівлі-продажу;
завжди оплатний: наймач завжди має сплачувати наймодавцеві за користування майном. Цим договір найму принципово відрізняється від договору позики (безоплатного користування майном);
двосторонній — оскільки права та обов'язки за договором найму виникають як у наймача, так і у наймодавця.Договір майнового найму може бути правочином:

консенсуальним;
реальним.Зміст договору найму являє собою сукуп­ність усіх його умов, які конкретизують права та обов'язки наймодавця та наймача, які вони приймають на себе за договором.
Предметом договору найму може бути:

річ, яка визначена індивідуальними ознаками і яка зберігає свій первісний вигляд при неодноразовому використанні (неспоживна річ);
майнові права, наприклад, майнові права автора та володільця об'єкта промислової власності, а також пра­ва на чужі речі.Законом можуть бути встановлені види майна, що не можуть бути об'єктом договору найму. Так, не можуть здаватися в найм (оренду) речі, вилучені із цивільного обігу. Речі, обмежені в обігу, можуть здаватися в оренду лише суб'єктами, які мають відповідні повноваження на використання таких речей.
В договорі найму вказується строк, на який він укладається. Якщо до­говір найму без зазначеного в ньому строку оренди майна, то він вважається укладеним на невизначений строк. В такому випадку кож­на із сторін такого договору може відмовитися від нього у будь-який час, письмо­во попередивши про це іншу сторону за один місяць, а у разі найму нерухомого майна — за три місяці.
Основні умови договору найму — умови про майно (об'єкт оренди), про порядок і строки передачі його наймачеві, вартість найму та порядок оплати.

Види договорів
Виокремлення окремих видів договорів оренди здійснено в ЦКУ залежно від виду майна, що надається в оренду:

прокат;
найм (оренда) земельної ділянки;
найм будівлі або іншої капітальної споруди;
найм транспортних засобів;
лізинг.

Див. також
Договір дарування
Договір купівлі-продажу
Цивільно-правова угода
Контракт

Посилання
Договір майнового найму (оренди) // Юридична енциклопедія : [у 6 т.] / ред. кол. Ю. С. Шемшученко (відп. ред.) [та ін.] — К. : Українська енциклопедія ім. М. П. Бажана, 1998. — Т. 2 : Д — Й. — 744 с. — ISBN 966-7492-00-8.
П. А. Чеберяк. Безоплатне користування майном // Юридична енциклопедія : [у 6 т.] / ред. кол. Ю. С. Шемшученко (відп. ред.) [та ін.] — К. : Українська енциклопедія ім. М. П. Бажана, 1998. — Т. 1 : А — Г. — 672 с. — ISBN 966-7492-00-X.
Орендна плата // Юридична енциклопедія : [у 6 т.] / ред. кол. Ю. С. Шемшученко (відп. ред.) [та ін.] — К. : Українська енциклопедія ім. М. П. Бажана, 2002. — Т. 4 : Н — П. — 720 с. — ISBN 966-7492-04-4.