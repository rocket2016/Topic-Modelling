Дифракція — явище, що виникає при поширенні хвиль (наприклад, світлових і звукових хвиль) . Суть цього явища полягає в тому, що хвиля здатна оминати перешкоди. Це зумовлює те, що хвильовий рух спостерігається в області за перешкодою, куди хвиля не може потрапити прямо. Явище пояснюється інтерференцією хвиль на краях непрозорих об'єктів або неоднорідностях між різними середовищами на шляху поширення хвилі. Прикладом може бути виникнення кольорових світлових смуг в області тіні від краю непрозорого екрану.
Дифракція добре проявляється тоді, коли розмір перешкоди на шляху хвилі порівняний з її довжиною або менший.
Дифракція акустична — відхилення від прямолінійного поширення звукових хвиль.

Дифракція на щілині
У випадку, коли хвиля падає на екран зі щілиною, вона проникає за перешкоду завдяки дифракції, проте спостерігається відхилення від прямолінійного розповсюдження хвиль. Інтерференція хвиль за екраном призводить до виникнення темних та світлих областей, розташування яких залежить від напрямку, в якому ведеться спостереження, віддалі від екрана тощо.

Дифракція в природі та техніці
Дифракція звукових хвиль часто спостерігається в повсякденному житті, оскільки ми чуємо звуки, які долинають до нас з-за перешкод. Легко спостерігати огинання невеликих перешкод хвилями на воді.

Наукові й технічні використання явища дифракції — різноманітні. Дифракційні ґратки служать для розкладу світла в спектр й для створення дзеркал (наприклад, для напівпровідникових лазерів). Дифракція рентгенівських променів, електронів та нейтронів використовується для дослідження структури кристалічних твердих тіл.
Водночас дифракція накладає обмеження на роздільну здатність оптичних приладів, наприклад, мікроскопів. Об'єкти, розміри яких менші за довжину хвилі видимого світла (400 
  
    
      
        ÷
      
    
    {\displaystyle \div }
   760 нм) неможливо розглянути в оптичний мікроскоп. Схоже обмеження діє в методі літографії, який широко використовується в напівпровідниковій промисловості при виробництві інтегральних схем. Тому доводиться використовувати джерела світла в ультрафіолетовій області спектру.

Дифракція світла
Явище хімічна дифракції світла наглядно підтверджує теорію корпускулярно-хвильової природи світла.
Спостерігати дифракцію світла важко, оскільки хвилі відхиляються від перешкод на помітні кути лише за умови, що розміри перешкод приблизно дорівнюють довжині хвилі світла, а вона дуже мала. 
Уперше, відкривши інтерференцію, Юнг виконав дослід з дифракції світла, за допомогою якого були вивчені довжини хвиль, що відповідають світловим променям різного кольору. Вивчення дифракції отримало своє завершення в працях Огюстена Френеля, який і побудував теорію дифракції, що в принципі дозволяє розраховувати дифракційну картину, яка виникає внаслідок огинання світлом будь-яких перешкод. Таких успіхів Френель досягнув, об'єднавши принцип Гюйгенса з ідеєю інтерференції вторинних хвиль. Принцип Гюйгенса формулюється так: дифракція виникає внаслідок інтерференції вторинних хвиль.

Дифракція Брегга
Дифракція,  що  виникає,  коли  промені  проходять  через
правильну  періодичну  структуру,  зокрема  таку  як  система
атомів у кристалі. Кожний розсіювальний центр (напр., атом) 
діє  як  точкове  джерело сферичного  фронту  хвиль,  ці  хвилі
зазнають  інтерференції  з  утворенням  дифракційних  пучків, 
напрямок яких описується рівнянням: 
mλ= 2dsinθ,
де m — ціле число, λ— довжина хвилі, d— відстань між
розcіювальними центрами, θ— кут дифракції. 
Широко використовується в рентгеноструктурному аналізі.

Дифракція електронів з низькою енергією
Інша назва методу - дифракція повільних електронів (ДПЕ), або ж LEED (англ. low-energy electron diffraction).
Метод,  заснований  на  вимірюванні  розподілу  відбитих  від
кристалічної  поверхні  електронів  за  кутовою  інтенсивністю
при бомбардуванні електронами з низькою енергією (E< 500 еВ)  під  великим  кутом  падіння.  Дифракційна  картина  дає
інформацію про розташування атомів у поверхневому шарі.

Див. також
Дифракція Френеля
Дифракція Фраунгофера
Дифракція Брегга
Дифракція рентгенівських променів
Бреґґівська дифракція
Дифракція електронів
Дифракційна ґратка

Джерела
Справочник по радиоэлектронике. — М., «Энергия», 1968
«Физический энциклопедический словарь», — Москва, «Советская Энциклопедия», 1983

Література
Глосарій термінів з хімії // Й.Опейда, О.Швайка. Ін-т фізико-органічної хімії та вуглехімії ім. Л.М.Литвиненка НАН України, Донецький національний університет — Донецьк: «Вебер», 2008. — 758 с. — ISBN 978-966-335-206-0
Оптична дифракція на періодичних структурах : монографія / В. М. Фітьо, Я. В. Бобицький ; М-во освіти і науки України, Нац. ун-т "Львів. політехніка". – Львів : Вид-во Львів. політехніки, 2013. – 298, [3] с. : іл. – Бібліогр.: с. 278-298 (307 назв). – ISBN 978-617-607-489-2