Ві́ктор Емі́ль Франкл (нім. Viktor Emil Frankl; 26 березня 1905, Відень, Австро-Угорщина — 2 вересня 1997, Відень, Австрія) — австрійський психіатр, психотерапевт і філософ єврейського походження, творець так званої Третьої Віденської Школи психотерапії.
В основній праці «Людина в пошуках справжнього сенсу», що була вперше опублікована у 1946 році, викладений його екстремальний досвід виживання в концентраційному таборі. Цей досвід став філософсько-емпіричною основою для створення нового методу екзистенційної психотерапії — логотерапії.
Згідно з логотерапією, рушійною силою людської поведінки є прагнення знайти та реалізувати наявний у зовнішньому світі сенс життя. Одною з ключових, саме людських, властивостей є воля до сенсу. Пригноблення цієї потреби, яку Франкл називав екзистенціальною фрустрацією, є частою причиною психічних та невротичних розладів особистості — ноогенних розладів. Логотерапія покликана допомагати людині зробити життя — своє минуле, сьогодення, майбутнє — більш осмисленим, тим самим позбавити його від неврозу, який часто породжується відчуттям нісенітниці.

Життєпис
Народився 26 березня 1905 року у Відні в родині єврейського походження.
З 1923 року навчався у Віденському університеті (спеціалізація — неврологія та психіатрія, напрямок — депресія і суїцид).
Під час навчання спілкувався із Зигмундом Фрейдом і співпрацював з Альфредом Адлером. Пізніше відійшов від психоаналізу.
У 1933–1937 роках очолював, так званий, «павільйон самогубців» (нім. Selbstmörderpavillon) у головній Віденській лікарні. Після анексії Австрії нацистською Німеччиною у 1938 році втратив право лікувати «арійських» хворих і мав перейти до Шпиталю Ротшильда (нім. Rothschild-Spital), єдиної віденської лікарні, де все ще лікували пацієнтів єврейського походження. Там він працював за фахом і навіть проводив операції на мозку. Його медичні рекомендації дозволили врятувати кількох людей від нацистської програми евтаназії хворих.
У грудні 1941 року одружився із Тіллі Гроссер.
25 вересня 1942 з дружиною та батьками депортований до концтабору Терезієнштадт. Якийсь час йому дозволялося працювати за фахом. Але 19 жовтня 1944 року був відправлений до Аушвіцу. Його батьків було знищено у Аушвіці, а дружина померла у таборі Берґен-Бельзен. Про це він дізнається лише після визволення.
Йому пощастило уникнути газових камер, але на тих, хто вижив, чекали нелюдські умови життя: голод, приниження, важка фізична робота за умов відсутності нормального одягу та харчування тощо. Крім того, людей тримали у постійному страху і стресі. За таких умов, чимало людей здавалося і вмирало. Ті, хто вижив, проходили три стадії психологічної «адаптації». Перейшовши через усе це, спостерігаючи за собою і товаришами, Франкл виробив власну теорію психотерапії — логотерапію.

Пізніше він опише цей досвід у книзі «Людина у пошуках справжнього сенсу» (нім. Ein Psycholog erlebt das Konzentrationslager, у англійському перекладі — англ. Man's Search for Meaning: An Introduction to Logotherapy).
З Аушвіца його перевели до концтабору Дахау, де йому вдалося вижити і дочекатися 27 квітня 1945, коли табір було звільнено американцями.
По війні протягом 25 років він очолював неврологічну поліклініку у Відні.
У 1947 одружився вдруге на Елеонорі Катаріні Швіндт, яка була практикуючою католичкою. Пара поважала релігійні погляди одне одного, вони разом ходили як до церкви, так і до синагоги, святкували Різдво і Хануку. Їхня дочка Габріеле стала дитячим психологом.
У 1948 захистив докторську дисертацію з філософії на тему: «Підсвідомий Бог».
У 1955 став професором Віденського університету.
У 1970, у Сан-Дієго (Каліфорнія) відкрився перший у світі інститут логотерапії. Сьогодні логотерапевтичні товариства є у багатьох країнах світу.
Його книги перекладено на 32 мови світу.
У 2016 "Клуб сімейного дозвілля" видав переклад українською мовою його книги "Man's search for meaning" під назвою В. Франкл "Людина в пошуках справжнього сенсу".

Антропологія
Людина має бути особистістю яка стоїть вище за те що її обмежує і те що її зумовлює. Людина є настільки людиною, наскільки вона виходить за межі власної природи та стоїть вище власних інстинктів і бажань. Вона може їх контролювати і підкорювати, а не бігти за ними. Людина на відміну від тварини має духовну сферу буття, і те, що протистоїть всьому соціальному, тілесному і навіть психічному в людині — ми називаємо духовним. Духовне за визначення є вільним в людині. Духовне в людині те, що завжди можна заперечити. Людина завжди зорієнтована не на себе, а на якусь справу чи на іншу людину в любові до якої вона шукає себе, реалізовує своє я. Таким чином, людина може віднайти себе в тій мірі, в якій вона загублює себе і не звертає на себе увагу.Людина завжди була вільною істотою, незважаючи на обставини. Свобода дає можливість людині бути "нелюдом" або святим. Свобода як атрибут буття — це якраз свобода від чогось, свобода для чогось.Найперше свобода може виявлятися до генів, до обставин (середовища) і до захоплень. Щодо генів, то тут автор не згідний з приказкою "яблуня від яблуні не далеко падає", адже часто близнюки в одній сім'ї можуть жити протилежним життям: один — вбивця, а інший — поліцейський, наприклад. Те саме і обставини — не вони детермінують людину, а людина сама визначає як до них ставитись. Тому в таборах смерті і в катівнях було достатньо випадків як альтруїзму, так і примітивних форм виживання і егоїзму. Тим не менш, очевидно, людина є вільною лише умовно, бо свобода не є тотожною до всемогутності в силу обмеженості природи.Вразливим місцем антропології Фрейда було вчення про те, що людина найбільше прагне до насолод, адже чим більше людина їх прагне, тим менше вона їх отримує, і навпаки: чим більше людина хоче запобігти страждань і невдоволеності, тим більше вона в це втрапляє. Людина завжди може сказати своїм інстинктам і похотям "ні".

Відзнаки
16 жовтня 1995 року присвоєно звання "Почесний громадянин Відня".

Див. також
Екзистенціальна психотерапія
Онтичний
Онтологія

Джерела
Виктор Франкл. Сказать жизни «Да!»: психолог в концлагере. — М.: «Альпина Нон-фикшн», 2009. — С. 239. — ISBN 978-5-91671-031-1
Краткий психологический словарь под общей редакцией А. В. Петровского и М. Г. Ярошевского
Франкл Віктор Еміль Тофтул М. Г. Сучасний  словник з етики.  – Житомир: Вид-во ЖДУ ім.І. Франка, 2014. – 416с. ISBN 978-966-485-156-2

Примітки
Посилання

Віктор Франкл. Біографія
Публікації російською мовою
Людина у пошуках сенсу
Інститут Віктора Франкла у Відні: Наукове Товариство Логотерапії та Екзистенціального Аналізу
Відеоінтерв'ю з Віктором Франклем
Овчаренко В. І. Психоаналіз. Іноземні психоаналітики. Франкл Віктор. Архів оригіналу за 2012-02-19. Процитовано 2009-09-07. 
В. Франкл. Страдания от бессмысленности жизни. Актуальная психотерапия / Перевод с англ. С. С. Панкова. — Новосибирск: Сиб. унив. изд-во, 2011. — 105 с. — (Пути философии).