Фіаско ринку (також розлад ринку, неспроможність ринку; англ. Market failure) — це ситуація, коли ринок не здатний виконувати одну або більше зі своїх функцій. Внаслідок цього ринок може розпастися, певні товари можуть не пропонуватися або пропонуватися за завищеними цінами. Поняття розладу ринку граничить також із поняттям недосконалої конкуренції.
Фіаско ринку використовують для обґрунтування втручання держави в економіку.
Серед причин виникнення розладу ринку зазвичай виділяються такі:

зовнішні ефекти: суб'єкт господарської діяльності не відшкодовує самостійно спричинені ним витрати або отримує користь із діяльності третіх осіб без відповідного відшкодування витрат. Наприклад, іноземні легкові та вантажні автомобілі використовують українські дороги, не відшкодовуючи при цьому витрат, пов'язаних із забрудненням довкілля викидами в атмосферу та із амортизацією доріг. Натомість, ці витрати несуть громадяни України.
ефект неподільності виникає внаслідок існування товарів, які є високо кошторисними та потужність яких змінюється тільки великими стрибками, наприклад, енергетичні станції, колія, газова та телефонна інфраструктури. Зазначений ефект може призвести до концентрації на стороні продавців. У випадку природної монополії, попит може бути задоволений найекономніше виключно одним продавцем.
асиметрична інформація:
Перед укладенням угоди (апріорі) існує різний стан поінформованості — добре поінформовані продавці, погано поінформовані покупці. Проблема «несприятливого вибору» призводить до руйнування ринку якісних товарів, внаслідок того, що покупець, не маючи можливості реально оцінити вартість товару, платить лише пересічну ціну, й таким чином, на ринку залишається тільки неякісний товар.
Після укладення угоди (апостеріорі) може виникнути так звана проблема «морального ризику», якщо немає можливості перевірити виконання угоди одним із контрагентів.
Вирішення зазначених проблем асиметричної інформації спричиняє виникнення трансакційних витрат, отже користування ринком перестає бути безкоштовним.
адаптаційні недоліки виникають тоді, коли процес досягнення рівноваги на ринку є довготривалим або неможливим взагалі, та коли досягнута рівновага виявляється нестабільною.
нераціональна поведінка учасників ринку: дії учасників ринку не приносять їм вигоди, наприклад, гра в лотерею, в якій очікуваний виграш (ймовірність * сума виграшу) є меншим за вартість лотерейного квитка; класичною економічною теорією альтруїзм також розглядається як нераціональна поведінка.

Див. також
Асиметрична інформація
Екстерналії
Неспроможна держава
Ринок «лимонів»: невизначеність якості і ринковий механізм

Джерела
Олексій Хаб'юк. Банківське регулювання та нагляд через призму рекомендацій Базельського комітету: Монографія. — Івано-Франківськ: ОІППО; Снятин: ПрутПринт, 2008. — 260с., С. 40-46.
Fritsch, Michael, Wein, Thomas, Ewers, Hans-Jürgen. Marktversagen und Wirtschaftspolitik. — München, 2007. — 7. Auflage. — 451 S.