Прейскурант (лат. preis — ціна і фр. courant — поточний) — систематичний збірник, довідник цін і тарифів на різні види і групи товарів і послуг. Встановлюється переважно без зазначення терміну дії. Прейскурант використовується у разі продажу товарів через комерційну і державну торговельну мережі, кооперативну торгівлю, у розрахунках постачальників із торговельними організаціями та населенням. У прейскурантах зазначено: назву виробу чи послуги за стандартом або технічними умовами, одиницю вимірювання, шифр, ціну тощо. Прейскуранти використовують у будівництві, при складанні кошторисів на виробництві будівлі, житлові будинки, об'єкти культурно-побутового призначення, що споруджуються за типовими проектами. За прейскурантами здійснюються розрахунки між замовниками й підрядниками. У разі високої інфляції використовують різноманітні коефіцієнти перерахунку, оскільки складання прейскурантів є трудомістким.

Джерела
Економічна енциклопедія у трьох томах /Редкол: С. В. Мочерний (відп. ред.)та ін. — К.: Видавничий центр «Академія», 2001. — 848 с.

Посилання
Прейскурант // Юридична енциклопедія : [у 6 т.] / ред. кол. Ю. С. Шемшученко (відп. ред.) [та ін.] — К. : Українська енциклопедія ім. М. П. Бажана, 2003. — Т. 5 : П — С. — 736 с. — ISBN 966-7492-05-2.