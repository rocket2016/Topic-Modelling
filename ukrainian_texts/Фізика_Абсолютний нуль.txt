Абсолю́тний ну́ль температу́ри — початок відліку абсолютної температури за термодинамічною шкалою (0 «нуль» за шкалою Кельвіна). Абсолютний нуль температури на 273,16 K нижчий за температуру потрійної точки води (або на 273,15 °C нижчий за нуль температури за шкалою Цельсія).
Температура, при якій значна молекулярна діяльність припиняється. Найнижча можлива температура, при якій, за законом Гей-Люссака, тиск ідеального газу дорівнював би нулеві, бо при абсолютному нулі тепловий рух молекул тіла настільки слабкий, що енергія не може передаватися іншим тілам; відповідно до третього закону термодинаміки (теорема Нернста), при прямуванні температури системи до абсолютного нуля температури, до нуля прямують і її ентропія, теплоємність, коефіцієнт теплового розширення. При абсолютному нулі температури припиняються хаотичні рухи атомів, молекул, електронів, що визначають температуру системи, але залишаються їхні регулярні рухи, що описуються квантовою механікою, наприклад нульові коливання атомів у ґратці, з якими зв'язана нульова енергія.

Значення абсолютного нуля
Абсолютний нуль дорівнює за шкалою:

Кельвіна — 0 K
Фаренгейта — −459,67 °F
Цельсія — −273,15 °C
Ранкіна — 0 °R (°Ra)

Експерименти
Досягнення температур, що гранично наближаються до абсолютного нуля температури, становить складну експериментальну проблему. Вивченням цих проблем займається кріофізика.
У 2000 році фінські вчені з Helsinki University of Technology досягли температури 0,1×10−9 К (одна десятимільярдна частка К понад абсолютним нулем). У 2003 році американські вчені з Массачусетського технологічного університету (MIT) під керівництвом Нобелівського лауреата (2001) Вольфганга Кеттерле досягли показників у 0,45·10−9 К.

Див. також
Температурні шкали
Абсолютна температура
Кінетична енергія

Примітки
Література
(рос.) Абсолютный ноль // Физическая энциклопедия, т. 1 — М.: Большая Российская Энциклопедия.
(англ.) Tom Schachtman. Absolute Zero and the Conquest of Cold. New York: Houghton Mifflin, 1999. 272 págs.. ISBN 0-395-93888-0
(англ.) Greinin. Absolute zero á bls. 3, The Hutchinson Enyclopedia of Science, Helicon, 1998. ISBN 1-85986-120-2
О. А. Еращенко. Температурні шкали // Українська радянська енциклопедія
Температура абсолютна // Енциклопедичний тлумачний словник фармацевтичних термінів
Абсолютний нуль // Універсальний словник-енциклопедія

Посилання
Абсолютний нуль температури // Велика українська енциклопедія : у 30 т. / проф. А. М. Киридон (відп. ред.) та ін. — 2016. — Т. 1 : А — Акц. — 592 с. — ISBN 978-617-7238-39-2.