Трети́нний се́ктор еконо́міки або сфера послуг — один із трьох секторів економіки в рамках гіпотези трьох секторів, який включає економічну діяльність, пов'язану з послугами.
Поняття послуг охоплює всі види діяльності, що не завершуються виробництвом продукта, але сприяють процесу виробництва, покращуючи продуктивність. До послуг належить фінансова і банкова діяльність, транспорт, оптова і роздрібна торгівля, страхування, інформаційна галузь, медицина, освіта та індустрія розваг тощо.
Інформаційні технології часто виокремлюють і включають у четвертинний сектор економіки.
У розвинутих країнах третинний сектор економіки найбільший за кількістю працівників і зростає найшвидшими темпами.
Сфéра пóслуг — частина економіки, яка включає всі види комерційних послуг. Саме сфера послуг складає в економічно розвинутих країнах основну частину економіки (більше 50%). Рештою частин економіки прийнято вважати промисловість і сільське господарство.
Сферу послуг часто відносять до постіндустріального економічного устрою. 
Працівники, зайняті в сфері послуг, і які безпосередньо обслуговують клієнтів, іменуються обслуговуючим персоналом.

Історія
В стародавні часи суспільне надання послуг не було розвинутим. Товарний обмін і торгівля здійснювалися, в основному у вигляді готових результатів сільськогосподарського або ремісничої праці.
У міру еволюції людства, науково-технічного прогресу, механізації і автоматизації фізичної праці, сфера послуг набирає темпів свого розвитку і стає ключовим сектором економіки. В постіндустріальній економіці основні невирішені завдання знаходяться якраз у сфері управління технікою, організації, розподілу готової продукції. В 21 столітті особливого розвитку і цінності набуває інтелектуальна людська праця. Розподіл інтелектуальної праці, створює величезну кількість спеціальностей і професій, що вимагають високої наукової підготовки, великого числа робочих місць, високого ступеня інтеграції сумісних людських зусиль, зростання суспільного добробуту. Такі тенденції напряму відносяться до сфери послуг і управління, що обумовлює її прискорене зростання у порівнянні із старішими сферами діяльності людини. Для сфери послуг характерні більш високі прибутки, ніж для промислового, і тим більше, сільськогосподарського секторів економіки.

Рівень (клас) послуг
Залежно від рівня наданих послуг (зазвичай входять до пакету послуг) вони діляться на ті чи інші класи (Клас обслуговування), який може бути третій, другий, перший, економ- і бізнес-клас, вищий,  преміум  ( люкс ).
В готелях існує система зірок.

Приклади
До сфери послуг відносяться:

Послуги громадського харчування
Фінансові послуги
Інформаційні послуги (ІТ-консалтинг та ін.)
Житлово-комунальні послуги
Побутові послуги
 Послуги оренди
Інтимні послуги
Туристичні послуги
Юридичні послуги
Готельні послуги
Охоронні послуги
Послуги перекладачів
Торгові послуги
Транспортні послуги
Розваги
Медичні послуги
Будівельні послуги
Перукарські послуги
Послуги технічного обслуговування транспорту
Освітні послуги
Послуги ремонту цифрової та побутової техніки
Прибиральні послуги

Див. також
Індустрія розваг
Споживча економіка
Сектор економіки
Первинний сектор економіки
Вторинний сектор економіки
Четвертинний сектор економіки
Гіпотеза трьох секторів економіки

Посилання
Сервіс // Юридична енциклопедія : [у 6 т.] / ред. кол. Ю. С. Шемшученко (відп. ред.) [та ін.] — К. : Українська енциклопедія ім. М. П. Бажана, 2003. — Т. 5 : П — С. — 736 с. — ISBN 966-7492-05-2.
Сервіс // Великий тлумачний словник сучасної української мови (з дод. і допов.) / уклад. і гол. ред. В. Т. Бусел. — 5-те вид. — К. ; Ірпінь : Перун, 2005. — ISBN 966-569-013-2.

Література
В. В. Батрименко, А. П. Румянцев. Світові ринки послуг // Українська дипломатична енциклопедія: У 2-х т./Редкол.:Л. В. Губерський (голова) та ін. — К.:Знання України, 2004 — Т.2 — 812с. ISBN 966-316-045-4


== Посилання ==