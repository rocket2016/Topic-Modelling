BIONIC Hill  — проект українського інноваційного парку, складова національного проекту «Технополіс». Проект так і не був втілений через розбіжності між власником проекту, українським мільйонером Василем Хмельницьким та Київрадою. Засновник парку — бізнесмен Василь Хмельницький.

Концепція
На території BIONIC Hill передбачалося створення платформи для розвитку бізнесу і забезпечення комфортних умов для роботи і проживання фахівців сфери високих технологій. Пріоритетними галузевими напрямами проекту були інформаційно-комунікаційні технології, фармацевтика та біотехнології, енергоефективність та енергозбереження.
Проект передбачав розміщення представництв компаній, проектних команд, шоу-румів, науково-дослідних та конструкторських центрів, демо-лабораторій, екологічно чистого наукомісткого виробництва. Окрім того, проект забезпечить умови для розвитку стартапів.
Партнерами BIONIC Hill планували стати «Роберт БОШ Україна», Cisco Systems Inc., Інфопульс Україна.Одним з компонентів проекту BIONIC Hill був відкритий міжкорпоративний ІТ-університет BIONIC University. Університет офіційно відкрився 27 вересня 2013 року, до цього заклад протягом року працював у тестовому режимі. Наразі BIONIC University працює на базі Національного університету «Києво-Могилянська академія».

Інфраструктура
BIONIC Hill передбачає поєднання бізнесової, освітньої, дослідницької, виробничої, а також соціальної та рекреаційної інфраструктури для близько 35 000 працівників та 12 000 жителів інноваційного містечка.
Ділова інфраструктура об'єкту передбачає створення бізнес-центрів (330 тис. кв. м), сучасного навчально-дослідницького центру, в якому розміститься BIONIC University[1], високотехнологічної виробничої зони, готелю та конференц-центру. У парку передбачено розміщення дата-центру, венчурних фондів, банківських відділень, юридичних та бухгалтерських фірм, патентних бюро тощо. Планується створення повномасштабної соціальної інфраструктури (загалом 120 тис. кв. м): дитячі садочки, школа, поліклініка, ресторани, магазини, спортивно-оздоровчі центри, гуртожиток. Окрім того, для співробітників компаній-резидентів і членів їхніх сімей планується будівництво високоякісного житла (450 тис. кв. м). Також на території парку буде створено масштабну рекреаційну зону, передбачається обладнання штучного озера й висадка дерев цінних порід.
BIONIC Hill стане першим в Україні об'єктом, що застосує екологічну систему сертифікації LEED.

Історія розвитку проекту
Проект BIONIC Hill було ініційовано у 2011 компанією UDP  — одним із лідерів девелоперського та інвестиційного ринку України, за підтримки Київської міської державної адміністрації. Проект на 100 % є приватною ініціативою.29 березня 2012 — у межах проведення Першого Київського інвестиційного форуму відбулася перша публічна презентація проекту створення інноваційного парку BIONIC Hill [2].
7 червня 2012 — компанія UDP підписала двосторонній меморандум з Державним агентством з питань науки, інновацій та інформатизації України з метою об'єднання зусиль для реалізації проекту BIONIC Hill [3].
30 липня 2012 — між Київською міською державною адміністрацією та UDP було укладено договір про наміри реалізувати проект створення інноваційного парку BIONIC Hill.
3 серпня 2012 — проект BIONIC Hill отримав статус складової державного національного проекту «Технополіс» — створення інфраструктури інноваційного розвитку та високих технологій" [4].
31 жовтня 2012 — уряд України затвердив попереднє техніко-економічне обґрунтування національного проекту «Технополіс» [5].
24 листопада — 2 грудня 2012 — у рамках роуд-шоу, організованого за підтримки Державного агентства з інвестицій та управління національними проектами України та Київської міської державної адміністрації, проект BIONIC Hill було презентовано у Стенфордському університеті (Каліфорнія), Вашингтоні, Чикаго та Торонто [6][7][8].
16 квітня 2013 — заснування першого українського грантового фонду у галузі інформаційних технологій Global Technology Foundation (GTF). Фонд заснований венчурними фондами Runa Capital, TA Venture, Almaz Capital та інноваційним парком BIONIC Hill.
27 вересня 2013 року — офіційне відкриття першого відкритого міжкорпоративного ІТ-університету BIONIC University, освітньої ініціативи BIONIC Hill.Як заявив засновник інноваційного парку Василь Хмельницький, собівартість проекту склала $ 800 за квадратний метр, і щоб забезпечити прибуток, оренда приміщень повинна становити не менше $ 15 за квадратний метр. Станом на квітень 2017 року проект так і не вдалося реалізувати.

Очікуваний ефект
Проект передбачав значні вигоди загальнонаціонального масштабу. Попереднє техніко-економічне обґрунтування проекту було виконане провідною міжнародною компанією Ernst&Young та затверджене Постановою Кабінету Міністрів України. За оцінкою Ernst&Young, після виходу проекту BIONIC Hill на повну проектну потужність, виручка компаній-резидентів перевищить 7,2 млрд грн на рік, високотехнологічний експорт — 4,8 млрд грн на рік, а щорічні податкові надходження до бюджетів усіх рівнів − 1,3 млрд грн на рік.[9].

Заплановане розташування
BIONIC Hill розташовано на місці колишнього військового містечка № 136, на ділянці загальною площею 147 га у Святошинському районі міста Києва. Відстань від BIONIC Hill до кільцевої дороги Києва становить 2,5 км, до найближчої станції метро станції метро «Академмістечко»  — 7,5 км, до центру Києва — 17 км, до Міжнародного аеропорту «Київ» (Жуляни)  — 20 км.

Див. також
Кремнієва долина
Сколково

Примітки
↑  BIONIC university
↑  Фонд «Ефективне управління»
↑  Державне агентство з питань науки, інновацій та інформатизації України
↑  Наказ Державного агентства з інвестицій та управління національними проектами України № 153-07 від 03.08.2012[недоступне посилання з лютий 2019]
↑  Постанова КМУ від 31.10.2012 № 1014
↑  «1 грудня у Вашингтоні відзначали День України». Газета «Хрещатик»
↑  «Олександр Попов зустрінеться з мером Чикаго Рамом Емануелем». Київська міська державна адміністрація
↑  «Держінвестпроект проведе презентацію національних проектів містами Північної та Південної Америки»[недоступне посилання з лютий 2019]. Державне агентство з інвестицій та управління національними проектами України
↑  «35 тис. високотехнологічних робочих місць буде створено у Київському інноваційному парку „BIONIC Hill“». Газета «Хрещатик»

Посилання
BIONIC Hill
BIONIC Univercity