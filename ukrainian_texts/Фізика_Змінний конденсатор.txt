Конденсатор змінної ємності, КЗЄ — конденсатор, електрична ємність якого може змінюватися механічним способом, або електрично, під дією зміни напруги, або при зміні температури. Змінні конденсатори зазвичай застосовуються у коливальних контурах для зміни їх резонансної частоти — наприклад, у вхідних колах радіоприймачів, у підсилювальних каскадах і генераторах високої частоти, антенних пристроях. Ємність змінних конденсаторів зазвичай змінюється у межах від одиниць до декількох десятків або сотень пікофарад.

КЗЄ з механічним керуванням
Змінні конденсатори з механічним керуванням ємністю поділяються на:

Призначені для частої зміни ємності користувачем апаратури у процесі її експлуатації (наприклад, для налаштування приймача або передавача).
Призначені для підлаштування (тримери, у радянській літературі до 1950-х р. називалися також напівзмінні), які регулюються відносно рідко, тільки при налагодженні апаратури. Конденсатори підлаштування зазвичай мають вужчий діапазон зміни ємності та іншу будову — у них немає необхідності забезпечувати високу зносостійкість, застосовувати якісні підшипники тощо.Ці два види конденсаторів мають різні позначення на електричних схемах.
Дуже поширені блоки КЗЄ, що складаються з двох, трьох і більше секцій з однаковим або різним діапазоном ємностей, встановлених на одному валу. Вони застосовуються, коли потрібно забезпечити узгоджену перебудову декількох контурів, наприклад, вхідного фільтра, фільтра проміжної частоти і гетеродина у радіоприймачі. Нерідко у такий блок вбудовуються і кілька тримерів для точної підгонки ємності окремих секцій.
За залежністю ємності від кута повороту валу КЗЄ з механічним керуванням поділяються на:

лінійні, у яких ємність пропорційна куту повороту;
прямочастотні, які дають лінійну зміну резонансної частоти коливального контуру;
прямохвильові, які дають лінійну зміну довжини хвилі.

КЗЄ з електричним керуванням
Напівпровідниковий діод при прикладанні до нього зворотної напруги має на p-n переході нейтральний (збіднений) шар, товщина якого залежить від прикладеної напруги. Зміна товщини призводить до зміни ємності запертого p-n переходу і це явище можна використати для створення конденсатора змінної ємності. Діоди, конструкція яких оптимізована для такого використання, називаються варикапами.

Див. також
Потенціометр

Джерела
Терещук Р. М., Терещук К. М., Седов С. А. Полупроводниковые приёмно-усилительные устройства. — Справочник радиолюбителя. — Київ : Наукова думка, 1981. — 672 с.