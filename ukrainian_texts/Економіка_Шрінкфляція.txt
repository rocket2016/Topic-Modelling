Шрінкфляція (англ. shrinkflation, стискфляція, даунсайзинг) — зниження виробником кількості, об'єму або ваги товару в упаковці при збереженні або непропорційно малому зниженні відпускної ціни. Зменшуючи об'єм або вагу товару, переходячи від цін на вагу до цін на об'єм (або навпаки, у залежності від щільності товару), виробники створюють у покупців уявну видимість низької ціни на товар. 
Назва з'явилась в англійській мові шляхом складення слів «стискувати» (англ. to shrink ) і «інфляція» (англ. inflation). Вперше неологізм застосували Pippa Malmgren і Brian Domitrovic.

Економічний зміст
Виробники різних продуктів харчування і споживчих товарів, а також мережеві супермаркети, задля того щоб не відлякувати покупця занадто швидким або занадто великим підвищенням ціни, знижують кількість товару у звичній упаковці, розраховуючи на те,  що споживач може не звернути на це увагу, якщо не стане вивчати дані на упаковці уважно. Щоб покупець не запідозрив змін, зовнішній вигляд і дизайн упаковки при цьому майже не змінюється.
За оцінками економістів Джорджа Акерлофа і Роберта Шиллера, які вони приводять у своїй книзі «Полювання на простака. Економіка маніпуляцій і обману» , такі дії виробників не обов'язково продиктовані міркуваннями злого умислу або жадібності; можливо, їх змушує до цього ринок. Так, шрінкфляція є одним з інструментів виробників по збереженню прибутку під час стагфляції. 
Самі виробники, крім зростання витрат, також як обґрунтування для зменшення кількості товару в упаковці називають підвищення його якості, зміну рецептури, зміну дизайну упаковки або навіть турботу про здоров'я споживача. 
За оцінками влади Великої Британії, шрінкфляція не впливає на загальні інфляційні показники в країні, в той же час влада Нової Зеландії уважно відстежує зміну упаковки під час формування індексу споживчих цін, оскільки для споживача шрінкфляція є однією з різновидів інфляції.

Історія
Вперше до шрінкфляції вдалися компанії в США в 1970-і роки на тлі охопившої країну стагфляції. 
Національна статистична служба Великої Британії в 2017 році заявила, що у Великій Британії шрінкфляція регулярно спостерігається вже протягом п'яти років, і за цей час їй піддалися понад дві з половиною тисяч продуктів (при цьому за той же час упаковка понад шестисот товарів, навпаки, збільшилася ). Особливо яскраво явище стало помітно в зв'язку з ростом для виробників витрат, пов'язаних з майбутнім виходом країни з Європейського союзу.   
В якості переходу з торгівлі одиницями ваги на більш вигідну торгівлю із застосуванням одиниць обсягу характерним є приклад з рослинним маслом, яке традиційно торгувалося в СРСР в розлив на вагу, а також розливалося у скляні пляшки по 0,5 кг: з впровадженням ПЕТ-тари масло стали розливати приблизно по 0,9 кг в одну літрову пляшку, а в 2010-і роки деякі виробники почали зменшувати і ємність пляшок до 0,85 літра (0,782 кг).

Приклади шрінкфляції
Компанія Bunge зменшила об'єм пляшки соняшникової олії "Олейна" в Україні з 1 літра до 850 грам, проте в Росії розмір пляшки залишився без змін.
Вебсайт японською мовою пояснює як сотні відомих продуктів зменшилися в розмірі, наскільки вони зменшилися і коли сталося зменшення.
В 2009 році Mars зменшила розмір батончика Mars з 62.5 грам до 58 грам, залишивши ціну незмінною.
В 2010 році Kraft зменшила 200 грамовий батончик Toblerone до 170 грам.
В 2016 році Mondelēz International знову зменшила вагу батончика Toblerone з 170 грам  до  150 грам, а батончик вагою 400 грам зменшився до 360 грам. Це було здійснено шляхом збільшення проміжків між шоколадними трикутниками.
В 2017 році батончики Milka Alpine Milk та Milka Nuts & Raisins зменшилися з 300 грам до 270 грам, тим часом батончик Мілка Triolade зменшився з 300 грам до 280 грам, ці зменшення сталися без зміни розміру упаковки.
В березні 2014 Кока-кола зменшила розмір 2 літрової пляшки до 1.75 літрів.
Батончик KitKat зменшився у вазі з 48 грам до 40 грам, ціна залишилася без змін.

Див. також
Інфляція
Дефляція
Купівельна спроможність


== Примітки ==