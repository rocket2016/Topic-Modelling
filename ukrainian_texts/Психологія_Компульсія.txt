Компульсія (від лат. compello — «примушую», англ. compulsive — «нав'язливий», «примусовий») — синдром, що являє собою нав'язливу поведінку, яка виникає періодично, через довільні проміжки часу. Дії, які, як людина відчуває, вона змушена виконувати. Невиконання цих дій підвищує тривожність у людини доти, поки вона не відмовляється від опору поклику. Компульсивні симптоми характерні для обсесивно-компульсивного розладу і ананкастного розладу особистості. Компульсії можуть бути (але не обов'язково) пов'язані з обсесіями — нав'язливими думками.

Прояви
Компульсивні «ритуали» досить різноманітні, але найчастіше мають схожі риси. Так, дуже часто зустрічаються ритуали, пов'язані з очищенням (нав'язливе миття рук, тіла, посуду, прибирання в будинку), їжею (переїдання при булімії), безпекою (перевірка електричних приладів, газу, замків на двері), порядком (перестрибування тріщин, дотримання розпорядку дня, упорядкування предметів), з рахівництвом (постійний підрахунок всього, що оточує людину. Компульсії можуть виглядати більш-менш раціонально, але головне в них не це. Головне в них те, що від них дуже важко або навіть неможливо відмовитися.

Інтерпретація
З точки зору психоаналізу, компульсії є проявами «повернення витісненого», тобто відповідають думкам і бажанням, які пацієнт відкидає як несумісні зі своїм уявленням про себе, або засобом для того, щоб заборонені думки залишалися забутими. Компульсивні явища можуть розумітися або як невдале витіснення, або як показник відчуження, тому що та сторона, яка пов'язана з потягом, означає силу, що шукає вираження, а інша — примусові дії — свідчить, що суб'єкт не може визнати окремі частини самого себе.

Див. також
Силогоманія

Джерела
Стаття «Компульсія» в «Тлумачному словнику психіатричних термінів» (рос.)

Посилання
Аблютоманія // ВУЕ
Compulsions (англ.)
Compulsive Behaviors (англ.)
Compulsive Eating (англ.)