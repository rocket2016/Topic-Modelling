Фізіологічна оптика — розділ оптики, в якому вивчають процеси зору з об'єднаних позицій фізики, фізіології та психології.

Суть фізіологічної оптики
Життя — це невпинний процес прийому, обробки та оцінки інформації з довкілля. Сприйняття зорової інформації відбувається за допомогою органу зору. Центром, який оброблює інформацію, що поступає від органів чуття, є головний мозок. Обидві півкулі головного мозку покриті тонким шаром сірої речовини, званої корою головного мозку. У сірій речовині міститься близько 10 млрд нервових клітин. Коли ці клітини отримують по нервових волокнах сенсорну інформацію, в мозку виникають суб'єктивні «образи» зовнішнього світу. Організм людини складається з безлічі клітин, і деякі з них спеціально призначені для отримання інформації з довкілля та передачі її в мозок. Відчуття, залежно від властивостей матерії, поділяються на кілька різновидів, з яких зорові відчуття мають важливу роль у спілкуванні людини з природою.
Сигнали, які сприймаються органами чуття ззовні, називають стимулами, а їх дію — подразненнями.
Сенсорні клітини отримують енергію від зовнішніх стимулів і потім перетворюють це подразнення на нервові сигнали, які передаються через нервові волокна в мозок. Нервові волокна та імпульси, які йдуть від сенсорних клітин у мозок, однакові для всіх чуттів і різняться між собою тим, що закінчуються в різних відділах кори головного мозку. Активність волокон, що несуть сигнали в зорову область потиличної частини мозку, спричиняє відчуття світла. Активність волокон, що проводять аналогічні сигнали, наприклад, в слухову область, спричиняє сприйняття звуку.

Завдання
До завдань фізіологічної оптики входять дослідження оптичної системи ока, будови та роботи сітківки, провідних нервових шляхів, механізмів руху очей, вивчення функцій зору, як світловідчуття, кольоровідчуття, сприйняття оком руху і простору (стереоскопічний зір) і вивчення функцій зорового апарату: інерції зору, виникнення післязображень, фосфенів, сприйняття обертового поля поляризованого світла тощо.

Результати досліджень фізіологічної оптики
Результати досліджень фізіологічної оптики використовуються в медицині і техніці для діагностики та лікування органів зору, для розробки окулярів, зорових приладів, освітлювальних пристроїв, нових систем стереоскопії, кіно і телебачення тощо.

Див. також
Колориметрія
Колір
Зір

Джерела
Кравков С. С., Око і його робота, 4 видавництво., M.- Л., 1950
Валюс H. А., Фізика зору, M., 1963. H. А. Валюс.
Мала медична енциклопедія. — М.: Медична енциклопедія. 1991-96 рр ..
Енциклопедичний словник медичних термінів. — М: Радянська енциклопедія. — 1982—1984 рр..
http://enc.com.ua/medicina/fin-fosf/31794-fiziologichnaoptika.html