Сенсити́вність — характерологічна особливість людини, яка проявляється в підвищеній чутливості до подій, що відбуваються з нею, емоційна чутливість, емоційність.
Також проявляється чутливість до психічних станів інших, їх прагнень, цінностей та цілей. Сенситивність передбачає наявність емпатії — здатності до відчування, емоційного резонансу та переживання інших.
Сенситивність розвивається в дитинстві: починає формуватися особистість, базові соціальні установки, закладаються основи світогляду, звички, розвиваються пізнавальні здібності, емоційно-вольова сфера, складаються різноманітні відносини з навколишнім світом.
Психолог Л. С Виготський ввів поняття сенситивних періодів розвитку. Згідно нього кожний віковий період розвитку дитини сенситивний до певних видів навчання і спирається на психічні функції, що перебувають у процесі визрівання. Також прийнято і таке визначення даного поняття: сенситивний період — це період підвищеної сприйнятливості психічних функцій до зовнішнього впливу, особливо до впливу виховання і навчання.
Сенситивний розвиток у молодшому шкільному віці характеризується розвитком важливих психічних процесів: сприйняття, мислення, розвитку і формування мови, уваги, пам'яті, які починають набувати опосередкований характер, стають усвідомленими та вільними.
Юнацький вік є сенситивним для становлення і розвитку життєвого шляху. Для нього характерна соціальна сторона розвитку, яка передбачає навчання у закладах освіти (середніх і вищих), отримання професії, а також провідний вид діяльності. Набуває якісних змін емоційно-вольова сфера, для якої характерна більша диференціація емоційних реакцій і способів вираження емоційних станів. Розширення сфер життєдіяльності, зміна соціального стану вимагають більшого самоконтролю та саморегуляції з боку юнаків.

Див. також
Сенс
Почуття
Емоція

Джерела
Сенситивність // Великий тлумачний словник сучасної української мови (з дод. і допов.) / уклад. і гол. ред. В. Т. Бусел. — 5-те вид. — К. ; Ірпінь : Перун, 2005. — ISBN 966-569-013-2.Мурашко І. В. Соціалізація як чинник розвитку особистісного потенціалу молодшого школяра[недоступне посилання з липень 2019] // Збірник наукових праць Інституту психології ім. Г. С. Костюка АПН України «Проблеми загальної та педагогічної психології» — 2011 Том XIII, частина 1
Ожубко Г. В. Сутність та структура соціального інтелекту[недоступне посилання з липень 2019] // Проблеми сучасної психології Збірник наукових праць Кам'янець-Подільського національного університету імені Івана Огієнка, Інституту психології ім. Г. С. Костюка НАПН України Випуск 17 Кам'янець-Подільський «Аксіома» 2012
Кучменко О. Б. Значення викладання біологічних дисциплін у підготовці практичних психологів[недоступне посилання з липень 2019] // Актуальні проблеми навчання та виховання людей з особливими потребами Збірник наукових праць № 7 (9) 2010
Везенкова Г. І. Психологічні взаємозв'язки показників життєвих домагань і властивостей особистості майбутнього педагога: деякі результати експериментального дослідження[недоступне посилання з липень 2019] // Збірник наукових праць Національної академії Державної прикордонної служби України імені Богдана Хмельницького 2011 № 58 Серія: педагогічні та психологічні науки