Ві́льний ри́нок (англ. Free Market) — ринок, на якому державне регулювання і втручання не мають ніякого впливу на співвідношення попиту і пропозиції. Вільний ринок заснований на економічній відособленості юридично вільних товаровиробників, тримається на системі вільного підприємництва. 
На вільному ринку в результаті взаємодії попиту і пропозиції встановлюються ринкові ціни, які, в свою чергу, є сигнальною системою ринку для покупців (попит) і продавців (пропозиції).

Ознаки вільного ринку
Ознаки вільного ринку - ознаки ринку з досконалою конкуренцією, а саме:

кількість покупців і продавців настільки велика, що дії окремого з них не здатні вплинути на ринкову ціну;
вхід і вихід покупців на ринок вільний;
інформація однаково доступна для усіх учасників ринку.

Моделі вільного ринку
Ринок відкритий — ринок, торгувати на якому можуть усі охочі, а ціни визначаються шляхом взаємодії попиту та пропозиції.
Ринок вільний і відкритий — ринок, на якому попит і пропонування нічим не обмежуються і вільно формують ціни (на відміну від контрольованого ринку).
Ринок з недостатнім попитом — активний і конкурентний ринок, на якому поєднуються великий обсяг операцій і вузький розрив між цінами покупця і продавця.
Ринок змішаний — ринок, на якому одні ціни підвищуються, інші — знижуються.
Ринок інвертний — ринок, на якому ціни на наявний товар вище від котирувань за угодами на термін, а ціни на товари з найближчими термінами постачання вище за ціни далеких позицій.
Ринок млявий — ринок, на якому укладається відносно мало угод і ціни майже не змінюються.

Переваги вільного ринку
Вільний ринок — апріорно бездефіцитний ринок, оскільки він функціонує на основі саморегулювання, спрямований на задоволення різноманітних потреб людини за допомогою рівноважних цін на базі попиту-пропозиції, створює орієнтири для капіталовкладень і виробництва, забезпечує ефективний розподіл обмежених ресурсів серед альтернативних споживачів.
Для вільного ринку характерні такі основні переваги:

сприяння ефективнішому розподілу ресурсів під час виробництва необхідних для суспільства та його членів товарів і послуг;
гнучка і висока адаптивність до умов, що змінюються.

Теоретична основа вільного ринку
Теоретичною основою вільного ринку є мікроекономічна модель ринку з досконалою конкуренцією. У цій моделі ринок з досконалою конкуренцією досягає рівноваги між попитом і пропозицією завдяки ціновому механізму. Коливання ринкової ціни є ціновими сигналами для учасників ринку.
Французький економіст Леон Вальрас (1834-1910) математично довів можливість досягнення одночасної рівноваги на багатьох ринках.

Докладніше: Досконала конкуренція

Див. також
Асиметрична інформація
Австрійська школа
Лібералізм
Невидима рука ринку
Ринок «лимонів»: невизначеність якості і ринковий механізм
Спонтанний порядок
Laissez-faire

Посилання
Man, Economy & State with Power and Market (The Scholar's Edition). Ludwig von Mises Institute. Лютий 2004. 1441 ст. плюс огляд. ISBN 0-945466-30-7.
Возьний, К. З. Філософія ринку: між правдою та ілюзіями / К. З. Возьний // Формування ринкових відносин в Україні: зб. наук. праць. / наук. ред. І. Г. Манцуров. — К., 2010. — Вип. 2(105). — С. 44-49/
Порятунок капіталізму від капіталістів. Приховані сили фінансових ринків — створення багатства і розширення можливостей — ISBN 5-7218-0572-2, 0-609-61070-8; 2004 г.(рос.)