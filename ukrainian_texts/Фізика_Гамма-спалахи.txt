Гамма-сплески або гамма-спалахи — масштабні космічні енергетичні викиди вибухового характеру, які спостерігаються у віддалених галактиках у діапазоні гамма-випромінювання — найжорсткішій частині електромагнітного спектру. Це найяскравіші електромагнітні події, що відбуваються у Всесвіті. Гамма-спалах може тривати від мілісекунд до години й більше. Тривалість типового спалаху становить кілька секунд. Початковий спалах часто супроводжується тривалим «післясвітінням» на довших хвилях (рентген, УФ, оптика, ІЧ та радіо).
Більшість спостережуваних гамма-спалахів, імовірно, є порівняно вузьким променем потужного випромінювання, що випромінюється під час спалахів наднових: швидке обертання; колапс масивної зорі в чорну діру. Підклас гамма-спалахів — «короткі» спалахи — мабуть, походять від інших процесів, можливо, злиття подвійних нейтронних зір.
Джерела гамма-спалахів розташовані на відстанях у мільярди світлових років від Землі, що означає їхню надзвичайну потужність і рідкісність. За кілька секунд спалаху вивільняється стільки ж енергії, скільки Сонце випромінює за 10 мільярдів років. За мільйон років в одній галактиці виявляють лише кілька гамма-спалахів. Всі спостережувані гамма-спалахи відбуваються поза межами Чумацького Шляху, крім явищ спорідненого класу, м'яких повторюваних гамма-сплесків, які асоціюються з магнетарами Чумацького шляху. Є припущення, що гамма-спалах, який стався б у нашій Галактиці, призвів би до масового вимирання всього живого на Землі.[джерело?]Гамма-спалах вперше було випадково зареєстровано 2 липня 1967 року американськими військовими супутниками «Vela».
VLT спостерігав післясвітіння гамма-спалаху, котрий був найдальшим із коли-небудь відомих. Виміряний червоний зсув величиною 8,2 означає, що світло від цього дуже віддаленого астрономічного джерела йшло до нас більше, ніж 13 мільярдів років. Таким чином було видно, коли Всесвіту було менше, ніж 600 мільйонів років, або менше, ніж п'ять відсотків нинішнього його віку. Під час спалаху, протягом декількох секунд було вивільнено в 300 разів більше енергії, ніж наше Сонце випромінить за весь час свого існування, тобто більше, ніж за 10 мільярдів років. Тому гамма-спалахи є найпотужнішими вибухами у Всесвіті з моменту Великого Вибуху.
Дослідники намагалися з'ясувати природу цих вибухів впродовж тривалого часу. Спостереження показують, що гамма-спалахи бувають двох типів — короткотривалі (менше, ніж кілька секунд) і довготривалі. Була підозра, що їх спричинювали два різних види космічних подій.
2003 року астрономи, за допомогою телескопів ESO, зіграли ключову роль в поєднанні тривалих гамма-спалахів з прикінцевими вибухами масивних зір, відомих як гіпернові. Відстежуючи цілий місяць після моменту вибуху, вони показали, що це світло мало властивості, подібні до властивостей світла від наднових, котре виникає, коли масивна зоря вибухає наприкінці свого існування.
2005 року телескопи ESO вперше виявили видиме світло, котре слідувало за короткотривалим вибухом. Відстежуючи це світло протягом трьох тижнів, астрономи довели, що короткотривалі спалахи, на відміну від довготривалих, не можуть бути зумовлені гіперновими. Замість цього вважається, що вони зумовлені різким злиттям нейтронних зір або чорних дір.
Імовірно, що у 2015 р. телескоп Габбл зареєстрував ще один гамма-спалах

Див. також
GRB 970228 — один з перших зареєстрованих випадків післясвітіння гамма-спалаху.
Гамма-телескоп
Загибель людства
Ризики для цивілізації, людей і планети Земля

Джерела
Посилання
Інтернет дозволив астрономам вперше побачити магнітне поле гамма-сплеску
Виявлений рекордно стародавній короткий гамма-сплеск
Британським астрономам вдалося спостерігати народження гамма-сплеску[недоступне посилання з липень 2019]