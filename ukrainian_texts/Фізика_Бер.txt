Бер — застаріла позасистемна одиниця вимірювання еквівалентної дози опромінення. 
1 бер — це доза опромінення, аналогічна за своєю біологічною дією дозі опромінення рентгенівськими променями 1 рентген.
Бер (біологічний еквівалент рентгена) - це кількість енергії будь якого виду випромінювання, яке при поглинанні в 1 г біологічної тканини створює таку ж біологічну дію, що і гамма-випромінювання при дозі в 1 Р. Бер - одиниця вимірювання біологічної дози. 
В системі SI одиницею вимірювання еквівалентної дози є зіверт (Зв): 100 бер = 1 Зв.
Біологічна доза випромінювання (біологічна доза) - це кількість енергії іонізаційного випромінювання, яка визначає біологічний вплив на організм. Для характеристики біологічної дії, що створюється різними видами іонізаційних випромінювань, введено поняття відносної біологічної ефективності випромінювання (ВБЕ). 
Відносна біологічна ефективність - це відношення поглиненої дози еталонного випромінювання, що викликає певний біологічний ефект до поглиненої дози даного випромінювання, яке дає такий же біологічний ефект. Оскільки рентгенівське і гамма-випромінювання викликають іонізацію за рахунок вторинних електронів, які утворюють таку ж лінійну цільність іонізації, що і бета-випромінювання, то ВБЕ для цих видів випромінювання однакова і дорівнює одиниці. Для інших видів випромінювань ВБЕ залежить від їх природи і енергії. Для альфа- і протонних випромінювань - 10, для нейтронного  різних енергій - від 3 до 10, для важких ядер віддачі – 20.

Посилання
ОПРОМІНЕННЯ  //Фармацевтична енциклопедія
ПРОТИПРОМЕНЕВИЙ ЗАХИСТ  //Фармацевтична енциклопедія